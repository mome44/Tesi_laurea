
I Cucini Miricani




N’òpira tiatrali di Nick Panzarella
Un pruggettu pâ Simana du Sicilianu
Marzu 2024




I discrizzioni, i schicazzioni, i diàlughi e l’azzioni dî pirsunaggi su’ tutti scritti cu l’Ortugrafìa Nurmalizzata dâ Cademia Siciliana.













Personaggi
Caloriu - patri ìtalu-miricanu, granni, scrusciuni
Michael - so figghiu, prisuntusu
Ross - so figghiu minuri. Sbinturatu, lagnusu, cunfusu
Sarbaturi - sicilianu ambiziusu, frati di Cuncetta
Cuncetta - pezza grossa lucali, lijata assai ô pajisi e a so famigghia
Zu Carmini - u zitu di Cuncetta, vivone (vivi assai)
Pasturi - vecchiu pasturi ca passa pû pajisi
Vagabunnu - sempri ‘n chianu
Barman Puḍḍu - accugghienti, ma seriu
Vincina di casa

Attu 1
Scena 1
Un pajiseḍḍu dâ dintraterra siciliana. Â manca cc’è n’àstracu granni ca duna supra a chiazza cintrali dû pajisi. Â destra, nnâ chiazza cc’è na stàtua nica. Supra l’àstracu cc’è Cuncetta ca gnùttica i robbi puliti, e Sarbaturi ca fuma nirbusu.

Sarbaturi
Sta vota, mi nni vaju. Ti dissi, Cuncetta, mi nni vaju pû veru.

Cuncetta
Se se, va’ va’, ti priparu a festa d’addiu. E unni vai, Sarbaturi meu?

Sarbaturi
Iu vaju nnê Stati Junciuti!

Cuncetta
Nnâ Mèrica? (sbuffa-ciucia?) Tu nun tâ fidi a jiri a Palermu!

Sarbaturi
Ma chi dici? Nun cridi ca pozzu fari quarchi cosa di beḍḍu câ me vita?

Concettu
Se se, ti criju. Capaci c’agghichi a Tèrmini Mmirèsi!

Sarbaturi
Mi siḍḍiju di sempri fari i stissi cosi, sempri vìdiri i stissi cristiani,

Cuncetta
Ma beatu a tia, ca “i stissi cosi” nun voli diri “travagghiari!”

Sarbaturi
Ma puru chiḍḍu mi manca! Ti giuru, vogghiu vìnniri a casa di nonna Paola e scappari di stu pajisi.

Cuncetta
(votànnusi cu raggia)
Sarbaturi, ‘un ni parramu di vìnniri nenti! (rispira, si queta) ‘N ogni casu, a cu’ ti va’ a vinni sta casa? Cca nun s’accatta nuḍḍu. Mancu cu “a casa di un euru” si porta i cristiani cca. Mischinazzu di pajisi nostru…

Sarbaturi
Attrovu quarchidunu ca voli sta casa, e quannu a vinnu, ti dugnu mità dî pìcciuli, e mi nni vaju câ me mità nnâ Mèrica. E ti pozzu mannari cchiù sordi di ḍḍabanna! Po’ fari, chi nni sacciu, po’ fari un centru p’artisti cca, o accattari paneḍḍi sulari pi tuttu u pajisi!

Cuncetta
Facissi megghiu a ristari cu pani e paneḍḍi. Si vai ḍḍocu nnâ Mèrica, ‘un ni videmu cchiù, comu tutti i nostri zìi e catazìi ca nun turnaru mai.

Sarbaturi
Iu diversu sugnu. Cuncetta, u sai ca sugnu lijatu assai cu stu pajisi, ma mi manca na pocu di avvintura, na pocu di cancimentu.

Cuncetta
Si vo’ canciari quarchi cosa, po’ accuminciari chî linzoli dû to jazzu!

‘N chiazza sintemu abbanniari. Tràsinu Caloriju, Michael, e Ross, ca si sciarrìanu ntra d’iḍḍi.

Caloriju
Perfect! Just Perfect! Just as I left it!

Michael
Maybe you should have “just left it”

Ross
(jissa a testa dû vidiujocu p’un sicunnu)
This place is…old!

Cuncetta
Chi mi… ma chi parranu?

Sarbaturi
Zìttiti! Ngrisi parranu!

Calòriu
The memories in this piazza…chi ricordi!

Ross
Ricordi? What’s that?

Vagabunnu trasi dâ destra.
Vagabunnu
Eh? Vuatri ‘un siti di cca…chi cci faciti cca? Sentiti…aviti na sicaretta di spàrtiri?

Ross
What’s he saying?

Michael
Che cosa?

Calòriu
Nca certu di cca sugnu! Caloriu Parisi! Nascìu e criscìu cca, nzinu a dùdici anni.

Vagabunnu
Signù, stu pajisi perdi cristiani pi du’ centu anni, uramai avi menu di tri milla armuzzi, e ancora di Caloriu Parisi nni canusciu armenu cincu.

Calòriu
Beḍḍu! Megghiu ca u paijisi rista accussì tradizziunali!

Vagabunnu
A cu’ ti dìcinu? Chi nciuria aviti? E unn’era ḍḍa sicaretta?

Michael
Sigaretta? Mi dispiace, ma non fumiamo. Fa male alla salute.

Caloriu
Nciuria…mìzzica, ma ‘un a sacciu…capaci ca mâ scurdavi. Ma dintra a famigghia ‘un l’usavamu nnâ Mèrica.

Vagabunnu
I Parisi pidituni, i Parisi ammaccalupuni, i Parisi grossufitususcimunitu, 

Calòriu
Va bonu, basta basta! Ti dissi ca ‘un a ricordu! Ma talè stu beḍḍu palazzu cca…

Vagabunnu
Eh, se se. Palazzu Rizzi. 

Calòriu
(strufina i manu)
Mi spiu quantu costa un palazzu accussì…

Vagabunnu
Costa? Chi dici? Apparteni ô cumuni.

Calòriu
(ridi a si stissu)
O cumpà, tuttu avi u so prezzu!

Cuncetta
Mu cu’ pinza d’èssiri, Zu Papiruni?

Trasi Barman Puḍḍu dâ destra.
Puḍḍu
Ma chi cc’è cca? Assabindica.

Calòriu
Binidica. Nuatri vinemu dâ Mèrica pi vistari i nostri cucini.

Puḍḍu
Pinzavi ca foresteri fùssivu! Teniti, na pocu d’acqua, e caffè si vuliti. 

Michael
(pigghia l’acqua senza lassari di taliari u vidiujocu)
Bleh! (sputa forti) it’s all…frizzy!!

Ross
(pigghia un caffè e tossi)
Cavolo! E molto amaro!

Puḍḍu
È caffè? Ah, e cu’ su’ sti cucini vostri?

Vagabunnu
Ma mancu canusci a so nciuria, mmàginu ca puru i noma dî so cucini si scurdau!

Calòriu
‘Un ti frasturnari, m’arricordu i so noma.

Ross
Dad, it’s hot.

Michael
Ma perchè non parlano l’italiano?

Calòriu
(distrattu) 
Eh? U pàrranu, u pàrranu. Ma cca (rispira prufunnu) putemu finarmenti parrari zoccu parramu nuatri.

Michael
“Zoccu??”

Cuncetta
Ma su’ babbi sti miricani. Cundigghianzi â so famigghia!

Puḍḍu
Mâ scussari, Vossìa dicìa…i noma dî to parenti?

Calòriu
I me cucini cca su Cuncetta e Sarbaturi Casciu! 

Cuncetta
(sussulta)

Sarbaturi
Chi maravigghia!

Puḍḍu
Voli diri, iḍḍi? (nnica l’àstracu)

Calòriu
Cui? 

Vagabunnu
Talè! Supra u barcuni! 

I miricani gìranu agghiri all’àstracu.

						Calòriu
Ah! Supra l’àstracu!

Sarbaturi
Salutamu! We are your family!

Cuncetta
(suttu vuci) Zìttiti scimunitu, ni putemu ancora ammucciari!

Calòriu
Saltutamu, cucini! Avi tempu assai ca ‘un ni videmu!

Cuncetta
Ma, ni vìttimu na vota?

Vagabunnu
Biati vuautri, ca u ziu dâ Mèrica attruvàstivu!

Calòriu
Chi ziu? U cucinu ti dissi ca sugnu!

Cuncetta
(a Sarbaturi) Vabbò, i turisti vennu, i turisti vannu, appoi, â fini dâ stati, ‘un cci resta nuḍḍu cca. Stu pajisi rista sempri u stissu. Na sosta e basta.

Puḍḍu
E quantu vi ristati cca?

Calòriu
Nuatri ristamu cca n’anticchia, tempu c’abbasta p’accattari na casa!

Cuncetta
NO!

Sarbaturi
Se!!!

Michael
Non capisco nulla!!

Attu 2
Scena 1

Calòriu, Ross, Michael, Sarbaturi, Ross, e autri

Sunnu a facci di na chiesa picca arrasu dâ chiazza e a casa di Cuncetta e Sarbaturi. 

Calòriu
Esattu comu a ricordu! ‘Un avemu chiesi comu chisti nnâ Mèrica!

Sarbaturi
Se se, ma cu tutti l’autri cosi beḍḍi sugnu sicuru ca ‘un vi màncanu!

Calòriu
Bilancia, nni voli, cucinu!

Cuncetta
(sutta vuci) A bilancia avi a taliari stu riccuni.

Michael
Cugino, tu sei sposato?

Sarbaturi
Iu? No no, purtroppo, sono single.

Caloriu
Single? U bon sicilianu scordàstivu, e ora mancu u talianu sapiti parrari?

Cuncetta
Vabbò, tu ca sì accussì fissatu cu l’urìggini, picchì i to figghi ‘un pàrranu sicilianu?

Caloriu
Ma u sai, è duru nzignari ê picciriḍḍi na lingua diffìcili comu u sicilianu. Troppu sfummaturi, sai? Lassavi all’univirsità a ci nzignari u talianu a Michael cca.

Cuncetta
E ngrisi ‘un avi sfummaturi? Ma nun si nzigna na lingua ôn picciriḍḍu, si parra ôn picciriḍḍu (sutta vuci) sugna senza figghi e puru iu chistu u sacciu, babbiuni!

Michael
Noi andiamo al bar per prendere qualcosa.

Calòriu
Ok, see you in a few minutes.
Michael nesci e Ross ci sicuta senza lassari di taliari u vidiujocu.

Cuncetta
Ma talè, stu picciottu è lijatu ô cillulari cu na catena. E pinzavi ca i picciotti cca fùssiru ‘n guaji…
Sarbaturi
(alleggiu) Ci vaju a dicu c’avemu na casa a vìnniri!

Cuncetta
(alleggiu) Nun fai nenti accussì! 

Calòriu
E tu Cuncetta, mi dìcinu ca sì mpurtanti assai cca, a sìnnaca?

Cuncetta
A sìnnaca, no. Ma vice-ministero d’affari all’èstiru.

Calòrio
Scusa, ma mi dìssiru ca sulu 3 miḍḍa cristiani stannu cca?

Cuncetta
E chi? ‘Un putemu aviri nostri affari cu l’èstiru?

Calòriu
No, no! Nun ntinnevu…

Sarbaturi
Dimmi na picca, cucì, picchì circati na casa cca? Vuliti mettilla supra “AirBnB?” Un bon mmistimentu!

Calòriu
Na beḍḍa pinzata! Ma cca aviti tanti turisit? Tidischi? Cuntinetali?

Cuncetta
Na vota un migranti rumenu vinni cca e dissi “cc’è cchiù travagghiu a casa”.

Caloriu
Menu mali, rumeni nun nni vulemu cca!

Cuncetta
Macari razzista, cci l’aspittava.

Sarbaturi
O, ma chi dici? Babbija ma soru! Sempri lesta a babbijari è! Ca certu ca turisti avemu. Stu pajisi è numinata assai - ai prisenti a lista di pajisi cchiù beḍḍi d’Italia?

Calòriu
Nun cci criju! U nostru pajisi fu numinatu unu dî paisi cchiù beḍḍi d’Italia??

Sarbaturi
No! Pirò a rivista Condé Nast ni numinau “u paisi cchiù cunvinenticomu sosta ‘n via ô paisi cchiù beḍḍu, si sbagghi nisciuta pill’autogrill”

Calòriu
Se…chi uppurtunità…

Cuncetta
Caloriu, talè cca, u nostru cata-catanannu travagghiava nnâ na putija cca.

Caloriu
Veru?? (s’alluntana e tira fora a màcchina futugràfica)

Cuncetta
(allegiu) Sarbaturi, nun i vogghiu turisti ca vennu cca a mmriacàrisi allatu a nostra casa!

Sarbaturi
Ma chi mmriacàrisi? I turisti vennu cca a èssiri fora casa, a campari a vera vita siciliana.

Caloriu
(jetta vuci) Ou, ma unni pozzu accattari na beḍḍa lupara cca? Pum, pum!

Cuncetta
A puntu.

Sarbaturi
Dai, capaci ca chistu cca voli accattari sta casa nnùtili di nuatri, e si semu furtunati, puru u tirrenu di zu Andrea!

Cuncetta
U tirrenu di zu Andrea ‘un si tocca! Basta, Sarbaturi, sì strigatu di stu miricanu. È nnùtili, sta casa è na ruvina, e mi pari ca u nostru cucinu persu cca avi gusti raffinati.

Na vicina spunta dâ finestra.

Vicina
Ou Cuncè, sti miricani cercanu na casa, ci va’ a mustrari a vecchia casa di ta nanna? Finarmenti putiti vinnilla!

Cuncetta talìa a vicina cu fastidiu.
Caloriju
Ma ‘un mi dicìstivu ca aviti na casa vacanti!

Sarbaturi
E…nfatti, nuatri avemu na casa a vìnniri. È propria accanta â nostra. Appartineva a nostra nanna.

Caloriu
Ma veru? Comu si chiamava sta nanna?

Sarbaturi
Maria Parisi, bonarma.

Caloriu
Parisi? Comu u me cognomu? 

Cuncetta
Se se, mi pari ca è dâ so lìnea c’avemu parentela.

Caloriu
Chi? A me casa ancistrali? Adunca, chi facemu ca a ‘spittari?? Michael, Ross, let’s go! Amunì!

Cuncetta
Beḍḍa matri…

Sarbaturi
Beḍḍa matri!

Scena 2
Na stanza disabitata e lorda. Cci sunnu picca mòbbili, e zoccu cc’è è tuttu distruttu. A stanza è scura cu na finestra nica è opaca. Tràsinu Sarbaturi, Cuncetta, e i cucini miricani.

Sarbaturi
N’ât’a scusari, avi n’anticchia ca nun trasemu cca…

Cuncetta
Quannu fu, quannu cc’èranu ancora Cartaginisi a Palermu?

I miricani nun dìcinu nenti. Camìnanu stanza stanza muti, i picciotti cu esprisioni scùmudi.

Sarbaturi
Ma, cu na picca di travagghiu, scanciamu i mòbbili, na picca di virnici…

Cuncetta
Mmàginu ca cci su’ prubblemi cû tettu, e prubblemi strutturali nnâ cantina…

Sarbaturi ci fa signu di lassari di parrari a Cuncetta. I miricani ancora nun pàrranu.

Sarbaturi
(cu ansia) U sacciu ca ‘un è di lussu, ma è na casa familiari. Tri chiani, sempri allatu â nostra, e comu dìssimu, to catananna campava cca e facìa macari u vinu cca. Ovviu ca nun vulemu assai pâ casa, sulu chiḍḍu giustu..

Cuncetta
E nenti di menu!

Sarbaturi nun rispira, puru Cuncetta aspetta cu ansia.

Caloriu
(schiarisci a gola) È…è…

Sarbaturi
Biḍḍicchia…

Cuncetta
Na staḍḍa…

Caloriu
È pirfettu!

Cuncetta
Ma comu?

Sarbaturi
Pû veru?

Michael
Come mai??

Ross
Perfect?? No…

Caloriu
Se, è zoccu circavu, pricisu! ‘Un troppu grossu, pusizzioni giusta, lijami câ nosta famigghia. L’hê ‘ccattari pi forza.

Cuncetta
E cci fai un Airbnb cca?

Caloriu
Oh, ah, capaci ca se, tuttu è pussìbbili!

Michael
E come dormiamo in questa rovina?

Caloriu
Pacenza! Comu u to cucinu dissi, cu na picca di travagghiu, arrizzittamu tuttu! 

Sarbaturi
E vuatri sapiti fari custruzzioni?

Caloriu
Se! Ah, no. U sacciu manijari a cantera, ma nun fari i travagghi… Ma putemu nzignàrisi, veru picciotti? O, cchiù prubbàbbili assùmiri quarchi muraturi. U sai fari tu, Sarbaturi?

Sarbaturi
Ah, iu no, ma capaci ca ti putemu ajutari ad attruvari quarchidunu…

Caloriu
(rispira prufunnu) Sai, mai cci à’ statu, ma già mi sentu a casa.

Cuncetta
Scusa, ma a casa? O un mmistimentu mmobbiliari è?

Caloriu
Tutt’i dui, tutt’i dui, ‘un âm’a dicìdiri tuttu nnâ na vota. Chi pinzati, figghi me?

Ross
This is no good.

Michael
Meglio tornare alla spiaggia.

Caloriu
Cu tempu si nzìgnanu u valuri dâ famigghia, dî nostri ràdichi! 

Cuncetta
Hê diri ca nun m’aspitassi chistu.

Sarbaturi
Mancu iu! Grazzi a San Caloriu! 

Caloriu
E, cucini, aviti ancora a masseria di Zu Andrea?

Cuncetta
(aleggiu) Beḍḍa matri, chistu voli accattari tuttu u paisi…

Sarbaturi
Nfatti - 

Sarbaturi talìa a Cuncetta ca ci da na taliata dâ morti.

Sarbaturi
Propria nnâ stu mumentu ‘un mi ricordu, è strammu! Ma picchì, nni voi fari n’agriturìsimu?

Caloriu
N’agriturìsimu chi è?

Cuncetta
Unni i furesteri jùcanu a fari u sicilianu

Sarbaturi
(tossi forti) Un locu beḍḍu pi turisti.

Caloriu
Ah, capaci ca se! Quantu mi màncanu ḍḍi campagni. Cci jiti spissu? Tannu, nuatri cci facevamu nu schiticchiu ḍḍocu ogni dumènica.

Sarbaturi
Ah…no. Avi anni ca nun cci jamu. Avi anni ca nun facemu nu schiticchiu fora…

Caloriu
Piccattu…

Cuncetta
Allura, si mi restu cca dintra pi cincu minuti cchiù assai, mi pigghiu nu pneumoconiosi. Amunì.

Sarbaturi
Ma stasira manciati ni nuatri, capiti?

Caloriu
Pirfettu!

Cuncetta
Vabbò, vabbò, amunì!

Scena 3
Casa di Cuncetta e Carmini
Caloriu, Michael, Ross, Cuncetta, Sarbaturi, e Zu’ Carmini

Tutti su’ assittati ntunna â tàvula, i miricani a sinistra, i siciliani a destra. 

Carmini
Pigghiati na pocu di stu vinu, u fici iu!

Ross
(tossi) What is this??

Michael
(adaciu) Molto…buono, grazie.

Sarbaturi
Chi beḍḍu èssiri tutti nzèmmula, doppu tanti anni e tanti migghia! Mi preju ca putiti vèniri a visitàrini!

Caloriu
Puru a mia, puru a mia. E chi beḍḍu tempu a visitari - hê diri, mi piaci assai a vostra nova prima ministra! 

Sarbaturi e Cuncetta si talìanu cu disagiu. 
Carmini
Bravu! Ma tutti i jurnali foresteri a chiàmanu fascista! ‘Un è veru!

Caloriu
Ma na picca fascìsimu cci sta…

Cuncetta
Allura, nun nni pozzu sèntiri cchiù! Pi stasera fìcimu un chiattu ca rapprisinta i nostri lijami - un chiattu assai populari sia nna Merica sia ‘n Sicilia, i purpetti cu sugu e i spaghetti.

Michael
Ma perchè i polpetti non sono mischiati con la pasta?

Cuncetta
Accussì si mangia, su’ separati.

Caloriu
Nni nuatri si pistìa tutta nzèmmula.

Cuncetta
U sacciu comu vuatri u manciati, ma semu cca, e manciamu comu manciamu nuatri.

Ross
We can’t mix them?

Caloriu
Mi pari di no. Adunca, pistiamu.

Sarbaturi
Un jornu mi piacissi travagghiari nnâ Mèrica. Chi dici, cucì, cci su’ ancora dill’oppurtunità?

Caloriu
Ca certu! Cc’è sempri travagghiu nnâ Mèrica. Nfatti, si veni, poi travagghiari pi mia!

Sarbaturi
Ma veru dici?

Caloriu
Se se, aju n’azzienna.

Michael e Ross si catamìnanu a disaggiu nnê so seggi.

Carmini
Talè stu riccuni, puzza di pìcciuli!

Cuncetta
E di chi si tràffica st’azzienna?

Caloriu
Mmòbbili, facemu e vinnemu casi.

Cuncetta
Chi beḍḍu, puru nna Mèrica poi fari u muraturi! Megghiu fallu cca, armenu avemu u mari.

Caloriu
Ma va, capaci ca t’accumminci comu muraturi, ma ntra picca e nenti poi fari u rispunsàbbili!

Sarbaturi
Beḍḍa matri, maḍḍunuzza mia, ma chi furtuna ca ncuntrammu! È distinu!

Caloriu
Ai raggiuni, cucinu! Distinu è!

Cuncetta
Se se, distinu è. E quannu parti, Sarbaturi?

Michael
Forse possiamo cambiare discorso…

Caloriu
(nun l’ascuta, e finisci u so vinu) Fussi beḍḍu aviri travagghiaturi siciliani. Nni nuatri su’ tutti nìuri.

Cuncetta
E chi prubblema cc’è?

Caloriu
Su’ tutti lagnusi, ‘un vonnu travagghiari.

Cuncetta
‘Un capisciu, tutti i to mpiegati su’ niuri, ma nun vonnu travagghiari? E quinni voi pigghiari pòviri siciliani di l’autru latu dû mari, ca mancu un marteḍḍu tuccàru nnâ vita…

Sarbaturi
Ei, tuccavi un marteḍḍu! Ḍḍa vota cu Carmini quannu ruppi a stacciunata.

Carmini
E rumpisti u marteḍḍu, e puru u pezzu dâ stacciunata ca aggiustavi iu!!

Sarbaturi
Ma chiḍḍu un casu ntricantu fu!

Caloriu
Ni fa bonu èssiri cu a nostra genti. Fa bonu puru ê picciotti.

Cuncetta
‘N chi sensu?

Caloriu
Pi ricurdàrici ca siciliani sunnu.

Cuncetta
Ma nun sunnu siciliani.

Sarbaturi
Cuncetta…

Caloriu
Chi dici?

Ross
What did she say?

Michael
Ha detto che non siamo siciliani.

Ross
Hey! Mi sicilian!

Cuncetta
U vidi?

Caloriu
Ca certu ca sunnu sicilianu. Raduniàmuni ogni dumènica, manciamu purpetti e spaghetti, jamu a missa, iḍḍi taliaru u patrinu centu voti! 

Cuncetta
Oh, Michele, sai cos’è a stigghiola?

Michael
Cosa?

Cuncetta
Totò Schillaci?

Michael
Chi?

Cuncetta
Ficarra e Piccone?

Michael
Scusa ma,

Cuncetta
Falcone e Borsellino?

Tutti is siciliani fannu “ahh”

Michael
L’aeroporto?

Cuncetta
Sentiti, vuatri aviti l’urìggini siciliani, ma nun mi dicti ca siciliani siti si nun capiti na mazza dâ Sicilia.

Caloriu
Vabbò, vabbò, fuisti chiara cucina. E accussì addicisi d’accattari a casa cca.

Sarbaturi
A casa di nosta nanna?

Caloriu
A casa di vostra nanna. Nomina u costu.

Sarbaturi
…10 milla euro?

Cuncetta
Ehem. Venti milla.

Caloriu
Chìnnici.

Cuncetta
Fattu.

Sarbaturi
Ma chi maravigghia! Santu celu!! E capaci ca putemu parrari ora dû tirrenu di zu Andrea!

Caloriu
Ah, ancora cci l’aviti?

Cuncetta
Sarbaturi! T’ammazzu!! Ti dissi ca nun nni parramu!

Sarbaturi
Scusa soru me, ma cca a furtuna ni visitau!

Carmini
Aspittati!

Tutti fermi e muti.
Carmini
Mi ricordu a vostra nciuria.

Caloriu
Chi beḍḍu! Talè cucina, àppimu a vèniri cca pi ricordari tutti i cosi dâ nostra eridità, e cu tempu tuttu ni turna!

Carmini
Quarchi cosa ca dissi prima mi ricordau u supranomu. Vuatri siti…i Parisi Niuri.

Caloriu
Scusa, ma cosa? ‘Un sintivi a nciùria.

Carmini
Se, ti dissi, vuatri siti i Parisi Niuri.

Ross
I know niuri, papa dice niuri spesso!

Michael
La prima parola che abbiamo imparato.

Carmini
E giustu, picchì vuatri niuri siti.

Caloriu
(cu na vista persa) Ma nun po èssiri…nun po èssiri!

Carmini
Certu ca po èssiri! È un nomu ca a ta famigghia porta avi sècculi!

Cuncetta
Talè cucì, stai finarmenti ripigghiannu tutta sta cultura ca vulìa tu!

Caloriu
Ma picchì!

Attu 3
Scena 1
A matina appressu. Arrè â chiazza cintrali, Cuncetta e Sarbaturi sunnu supra l’àstracu unni mèttunu i linzoli supra a linea. Pàrranu cu aggitazzioni. 

Cuncetta
Sta vota, cumminasti na mizzicata cchiù grossa dâ to testa, scimunitu! 

Sarbaturi
Ma picchì cci l’ai cu mia, finarmenti livamu ḍḍa casa vecchia di menzu, e sì 10 milla euru cchiù ricca!

Cuncetta
E chi fazzu cu u barbuni miricanu comu vicinu di casa? Mentri tu scappi e spenni tutti i to sordi cu’ sapi unni!

Michael
(trasi a testa su l’àstracu) Scusate, ma avete un po’ di dentifricio?

Sarbaturi
Avissi a èssiri nnô bagnu dintra l’armuari â manca!

Michael sparisci.
Sarbaturi
Nun vaju a spènniri tutti sti sordi, fazzu un mmestimentu ‘n mi stissu! Capaci ca cu sti sordi pigghiu u volu nnâ Mèrica e attrovu n’appartamentu mentri accuminciu a travagghiari pi cucì Caloriu!

Cuncetta
Cucì Caloriu, cucì Caloriu, mancu canusci a st’omazzu e già sì pruntu a vulari a l’autru latu dû munnu p’èssiri u so schiavu! 

Sarbaturi
Ma chi dici? Chi schiavu e schiavu? Vaju a fari u rispunsàbbili! 

Cuncetta
Ma tu nun sì rispunsàbbili mancu pi fari a pasta pi pranzu, comu putissi èssiri ca vai a fai u rispunsàbbili d’un canteri?

Caloriu trasi a testa supra l’àstracu.
Caloriu
Bonjornu cucini, ma ‘un asciu u caffè, vi vogghiu fari un bon caffè sta matina!

Cuncetta
Dintra a cucina, sicunnu gabinettu a destra.

Caloriu nesci.
Sarbaturi
Nun ài a cunfidenza ‘n mia! ‘Un mi fidi a fari nenti nnâ vita, voi ca ristu cca a fari nenti accussì tu poi sèntiri comu un granni sucessu!

Caloriu
E la moka?

Sarbaturi
Chiḍḍa è supra u furnu, cc’è un nicu agnuni.

Caloriu nesci.
Caloriu
(fora scena) L’asciavi!

Cuncetta
Tuttu ca sugnu, fici cû me suduri, e sangri, e làcrimi! ‘Un àju bisognu di tia pi mi ricordari chistu!

Sarbaturi
Nun mi pari, come sì sempri mpignata a fammi sèntiri comu un bonu-pi-nenti!

Cuncetta
Sarbu, sì tu ca vinni tutti i nostri cosi a un straniu! Puru u tirrenu di zu Andrea. Di famigghia ‘un avemu nuḍḍu autru, semu nuatri. E si vinnemu stu tirrenu, chi autri avemu di nni ricurdari?

Pausa
Michael
Scusati, ma gli ascugamani dove sono? E non potevo trovare il dentifricio. 

Cuncetta
(grugni) (a Sarbaturi) U vidi zoccu mi lassi? (a Michael) Amunì, jamu ad attruvari sta pasta!

Michael e Cuncetta tràsinu dintra a casa e làssanu Sarbaturi ntrunatu sulu.

Scena 2
Nnâ chiazza cc’è Ross ca duna cauci ê petri ammeri a statua. Passa un Pasturi.

Pasturi
Assabinidica.

Ross
Huh?

Pasturi
Chi cc’ai, ‘un parri?

Ross
Sorry, I don’t speak Sicilian.

Pasturi
Ah, furisteri sì. Ma ai a facci dî cristiani di stu pajisi.

Ross
Facci…face…facci di cca?

Pasturi
Bravu! Se se. A cu’ di dìcinu? Chi nomu ai?

Ross
Nomu, name? Parisi…Parisi nìuru.

Pasturi
Bravu! I Parisi nìuru èranu forti. Cc’è un dittu cca - Paci, Panzareḍḍa, e Parisi, sunnu a ruvina dû pajisi!

U Pasturi scatta nna na risata e doppu n’anticchia, puru Ross accumincia a rìdiri cu iḍḍu.

Pasturi
Chi cci fai cca? Voi dàrimi na manu?

Ross
What?

Pasturi
Na manu, travagghiari. (mima) Âm’a purtari i pècuri a vìviri.

Ross
Oh, for sure! I do nenti here. Amunì!

Pasturi
Bravu, bravu picciottu! Amunì!

Scena 3
Sempri a chiazza. Fora scena, cc’è na vucijata. Sintemu i scrusci di na sciarratina.

Michael
Andate via! Andate via!

Puḍḍu
Chi razza di bar penzi ca è? All you can vìviri, gratis?

Michael
Aiuto! Ladri!

Puḍḍu
Latri? Ma sì tu u latru, vivisti menzu u me bar senza di pagari na lira!

Agghìcanu Caloriu, Sarbaturi, e Cuncetta.
Sarbaturi
Ou, Puḍḍu, chi cc’è?

Puḍḍu
Stu matèlicu vivi comu avi un pirtusu nnâ panza, ma ‘un mi pagau un cintìsimu. Ci fici capiri ca è l’ora di pagari i dèbbiti.

Cuncetta
Ma talè, fannu cunfusioni a tutti i banni ca vannu.

Caloriu
Quetàtivi, quetàmuni tutti. Pozzu pagari iu, quantu ci debbu a Vossìa?

Puḍḍu
Su’ mila du’ centu euro.

Caloriu
Ma comu?!? Ma avi sulu du’ jorna e un notti ca semu cca ‘n pajisi!

Puḍḍu
Comu dissi, to figghiu vivi comu un pisci supra a varca!

Michael
Non mi ha chiesto di pagare! Ha detto che era gratis!

Puḍḍu
U primu càlici! U primu càlici fu gratis! Appoi vutasti spaḍḍi ogni vota ca ti mustrava u contu!

Sarbaturi
‘Un cc’è probblema, Puḍḍu. Arrisòrbinu tuttu sùbbitu. Sulu un casu di sbagghi di cummunicazzioni.

Puḍḍu
Mmàginu!

Sarbaturi
Veru Caloriu?

Caloriu
Ah, ma, è veru assai stu contu…

Sarbaturi
Ma chi dici? Pi tia è nenti.

Ross agghica cû Pasturi.
Ross
Chi cc’è?

Pasturi
Bravu.

Sarbaturi
Nenti, Rusariu, sulu na picca di cunfusioni cu to frati. Ma to patri arrizetta tutti cosi, veru?

Caloriu
Ma sti pìcciuli, ‘un u sacciu s’arrinesciu…

Cuncetta
Zu Papiruni ‘un voli spìnniri i sordi p’ajutari so propriu figghiu?

Sarbaturi
Ma comu mai nun arrinesci? Spinni chinnici milla pâ nostra casa comu si fussi nenti, e parravi puru d’accattari i campagni di Zu Andrea?

Caloriu
(suda) Ma, è, è ca…ca…

Ross
‘Un have i sordi.

Puḍḍu
Chi vo’ diri?

Caloriu
Ross…

Sarbaturi
‘N stu mumentu, vo’ diri?

Ross
‘Un have nenti sordi. That’s why we cca.

Cuncetta
Beḍḍa matri…è nno lastricu.

Sarbaturi
Chi?!?

Caloriu
(suspira) I sordi p’accattari a casa cca sunnu i suli ca ni rèstanu. E puru chiḍḍi cci âm’a trasfiriri, nun cci l’avemu ora ora.

Sarbaturi
Ma…ma…a mprisi nnâ Mèrica?

Michael
Non più.

Caloriu
È veru. A chiujemmu l’annu scorsu. Cu a pandemìa, e poi prubblemi cû sinnacatu…a chiujemmu. Semu rimasti cu picca. Mi dispiaci, cucinu.

Sarbaturi
Ma nun po èssiri…

Cuncetta
Scusati, ma cucì, picchì vèniri cca a fari a vacanza e accattari palazzi si nun ai i sordi pi mancu pagari u barista?

Caloriu
‘Un è vacanza…m’arricampavi. Vinemmu cca pi fari na vita megghiu di chiḍḍa ca lassamu nnâ  Mèrica. Senza a mprisa, ‘un avemu l’assicurazzioni sanitaria. Si mi veni un cancru, o mi rompu n’ossa, semu ‘n dèbbiti pi vita - peju di côn barista! Appoi, pi mannari chisti dui a l’univisità, fussi 30 milla a testa - a testa! Nun si po fidari dî menzi pùbblici, adunca pi forza s’hâ aviri na màcchina. A casa persi â mugghieri nnô divorzziu, è mpussìbbili accattari quarchi cosa e ogni annu l’affitti su’ cchiù auti. Comu cci jamu a campari? Mmeci, picchì nun turnari â terra ca lassavi chî me ginitura anni arrè? Picchì nun dari na vita megghia ê me figghi, e dàrici puru n’anticchia dâ so cultura? Adunca, pinzavi d’accattari na casa cca, a costu vasciu, campari manzu, cu na picca di famigghia ntunnu, capaci ca putemu travagghiari i campagni di Zu Andrea…fari na vita beḍḍa cca.

Cuncetta
Ma sì pazzu.

Sarbaturi
Ma chi tristizza! 

Puḍḍu
Ntra picca mi pari ca a Sicilia addivinta comu a Mèrica…

Pasturi
Nnô senzu bonu o nnô senzu mali?

Cuncetta
Ma cucì, avissi volutu sapiri tuttu stu cuntu nzinu do principiu. Sì…sì…(suspira) certu ca sì bimminutu cca.

Caloriu
Se?

Sarbaturi
Nfatti, Caloriu, aju na pinzata…

Cuncetta
Cci vulìa tempu assai pi fari sta pinzata, e sapiti comu dìcinu, a cchiù longa a pinzata…

Attu 4
Scena 1
Caloriu e Sarbaturi su’ assittati nnâ tàvula ô bar ‘n chiazza a vìviri cafè.

Sarbaturi
Sugnu cuntentu ca vinisti ad attruvàrini, cucì!

Caloriu
Puru iu, puru iu. Chi vita cca, tuttu manzu e quetu. Avi anni ca nun caminu accussì, pirdivi deci chili!

Sarbaturi
T’arricugghisti bonu, senza mancari un passu. E mi pari ca u cugghiutu d’aranci va a èssiri granni assai!

Caloriu
U vidi? E aspetta l’autunnu prossimu quannu cci su’ l’alivi, putimu fari na marca nostra pi vìnniri l’ogghiu nnâ Mèrica. Nun sulu u nostru, ma cu tutti pari dû pajisi, accussì tutti bùscanu na picca di sordiceḍḍi.

Sarbaturi
E tuttu stu tempu a lassari stu tirrenu vacanti…cci vulìa n’autra para di occhi!

Caloriu
E n’autra para di mani pi fari u travagghiu cu tia! E talè cu’ cc’è!

Ross trasi cu na casateḍḍa d’aranci.
Ross
Salutamu, comu semu?

Sarbaturi
Tutt’a postu cca, comu vannu i cunsegni?

Ross
Lassu chisti cca, poi vaju a Cefalù p’accabbari.

Michael trasi cu na guantera e porta un fardali.
Michael
(pigghia i cìcari vacanti) Ciau Ross. Vuatri vuliti quarchicos’autru?

Caloriu
Grazzi figghiu meu, semu a postu cca. 

Puḍḍu
È bravu to figgiu, Caloriu, â fini di cunti. Ntra l’aranci e u so travagghiu, capaci ca pagau tutti i so dèbbiti…mancu sacciu iu, ma nni parramu doppu Natali!! 

Agghica Cuncetta, camina cu n’aria cacocciola, nasu nnâ l’aria.

Cuncetta
Cucini…

Caloriu
Cuncetta…

Cuncetta
(surridi) Facìstivu bonu a stari cca. Talè chi cuntentu me frati è sentìrisi comu un granni mprènnituri d’aranci! Siti faticosi, e puru i figghi u bon sicilianu si nzìgnanu!

Ross
A picc’a picca!

Cuncetta
Sugnu cuntentu cca stati cca allatu a nuatri. E pinzavi ca i miricani fùssiru sulu camurrìi! Ma doppu sèntiri u to cuntu, capisciu picchì vuliti vèniri a stari cca.

Caloriu
Grazzi assai cucina, grazzi assai!

Zu Carmini trasi currennu, senza ciatu.
Carmini
Picciotti! I cucini di Zu Anna appena agghicaru…e dìcinu ca cercanu na casa!

Caloriu
Na casa di vacanza?

Carmini
Na casa pi campari!

Cuncetta
O Madunuzza, aujùtani!

A fini.
