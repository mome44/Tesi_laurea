'N Paraviso


					Ferdinando Russo





1892





Esportato da Wikisource il November 24, 2025. Segnala eventuali errori su it.wikisource.org/wiki/Segnala_errori





’n Paraviso





FERD. RUSSO





* * *





* * *





’n Paraviso





Leaves illustration





NAPOLI





Luigi Pierro, editore





1892





* * *





Proprietà letteraria riservata.





* * *





* * *





Tip. Edit. F. Bideri, Costantinopoli, 89 — NAPOLI





a Vittorio Pica





’O RICEVIMENTO.





Nce so’ ghiuto int’ ’o pallone.

e perciò ve saccio a ddì

tutto chello ca vedette,

e v’’o ppozzo fa capì.



Me mettette int’ ’a canesta

mmiezo ’a folla che gguardava;

quaccheduno cumpateva,

quaccheduno se spassava,



E nce fuie cchiù de n’amico

che dicette: Ferdinà,

saglietenne allegramente!

jammo, nun t’appaurà!



Io tenevo ’a faccia janca,

v’’o ccunfesso, sissignore,

v’’o ddic’una vota e bbona;

ma nun era pe ttimore.



Me credevo ’avé paura,

ma, guardanno ’o Capitane,

alluccaie: — Saglimmoncenne!

stammo ’a mo fino a dimane!



Belli ccose! Nun v’’e ddico,

pecché nun se ponno dì!

Pe nn’avè n’infanzia bbona

jate, si nce vulit’ì!



Basta, jette. E cammenanno

mme ncuntraie c’’o Pat’Eterno

che dicette: — Torna ’nterra

ca si no vaie all’Inferno!



Nun fa tanto ’o capuzziello,

pecchè, ’ossà! povero a tte!

— Io nun faccio - rispunnette -

niente ’e male, Pat’Etè!





— E chi sî? — So’ Tale ’e Tale…

— E che fai? — So’ nu scrittore…

— Ferdinando arreto ’a Posta?

Te conosco, sissignore!



Si nu bbello mbriacone,

se nun sbaglio, Ferdinà!

Tu fai dinto ’a capa e morta

e po’ curre a ppredecà!



— Pat’Etè, state in errore,

chillo, chillo è n’animale!

Io so’ Fferdinando Russo,

’o puvete dialettale...



— Uh, mannaggia ’o dialetto!

Pure cca me vuò zucà?

nun t’abbasta ’a gente e vascio.

Va dicenno: Che bbuò fa?



Vuo parlà d’’o paraviso?

Va dicenno: che buò di’?

Io te saccio bbuono piro…

Comme, nun te ne vuò ì’?



— Ma guardate, ma sentite,

russo russo io rispunnette,

quann’è abbascio, si nne parlo,

io nne parlo cu rispette…



’O Signore me guardava.

— Piccerì, tu si ttenace!

Vi che bella faccia ’e cuorno!

Piccerì, tu me piace!



’Npertinente comm’a chisto

mai nisciuno è capitato!

Io so sempe ’o stesso viecchio,

ma lu munno s’è cagnato!



E redeva chiano chiano,

bbuono bbuono, ’o vicchiariello;

e allisciannose ’o barbone,

— Iammo, miettete ’o cappiello,



me dicette. — Si vvenuto?

Quacche ccosa ’o bbuò’ vedè?

E va bbene, iammoncenne,

viene sempe appriesso a mme.



II.





’O GUARDAPORTA



Io trasette pe na porta

de cristallo affaccettato

e vutanno ll’uocchie attuorno,

nce restai comm’a ncantato.



Che llustrore! Che grannezze!

Quanta ggente! Quanta cose!

Ncoppa, sotta, a dritta, a manca,

ggiglie d’oro e fronn’’e rose.



Tuorno tuorno ’o casamento,

’e culonne tutte d’oro;

’e ffeneste mbrillantate…

Che scicchezze e che llavoro.



— Chesta é ’a casa ’e tutt’’e Sante;

passa nnanza, cumpariè;

ccà nun voglio ca te firme,

viene sempe appriesse a mme!



’A vutata ’e na culonna

veco a uno cu na chiave.

— È San Pietro? — È nduvinato,

’O talento ’o tiene, brave!



’O chiammaie: — Piè, vide a chisto

— Pat’Etè, nun so cecato…

— Puortammillo passianno

ca chist’è nu letterato.



Io sto stracquo e me ne vaco

pe me fa mez’ora ’e suonno…

Nun fiscà c’’o portavoce,

pecchè dormo e nun risponno!



— Portavoce? dicett’io;

E ’o telefono, San Piè?

— Nuie ccà stammo ancora arreto,

figlio, che nne vuò sapé!



Nuie mancammo ’e tanta cose!

Nuie marciammo all’uso antico.

Manco ’o ggasse è miso ancora…

Siente e vide che te dico!



’Ncunfidenzia, si nun fosse

pe sti quatto stelletelle,

uno ccà starria suggetto

d’appicciarse ’e llucernelle.



Quanta vote ll’aggio ditto:

“Chisto è ssécolo ’e prugresso!

Si facessemo quaccosa?„

Nonzignore! Sempe ’o stesso!



Sempe ll’angele cu ’e scelle

senza cuorpo e senza niente;

sempe ’e nnuvole, e stu ncienzo

ca nce dà chisti fumiente!



Àggio fatto nu pruggetto

pe nu muorzo ’e gallaria…

Manco tanto aggio spuntato!

stammo arreto, gioia mia!





Penzaie pure a nu tiatro

pe nce fa cantà a Gayarre,

niente niente! Cose ’e pazze!

Po’ se dice c’uno sgarre!



Ogne ghiuorno, core mio,

po’ aggia fa nu tiritosto

cu sta ggente ca m’arriva…

Che? Nun è nu bello posto?



Purtinaro! ’E ditto niente!

Embè ’o ccride? ’O manto russo,

chesta chiava dint’’e scianche

e sta bbarba sott’’o musso.



Niente! Manco na livrera!

Ma ched’è, faceva nguacchio

si me deve ’o pumo ’attone

c ’o cappiello c’’o pennacchio?



Che te pare? Aggio raggione?

Siente appriesso: lucre, niente!

Ccà nun pàvano campagna

ccà so’ tutte strapezziente!





È na vita, core mio,

ca te dico, n’ato santo,

primma ’e farla pure n’ora,

se ne iesse a fa bbriganto!



Trase a chisto, caccia a chillo,

’mparuléate cu chill’ato,

chiamma ’appello ogne mmatina…

Io, te ggiuro, sto mmalato!



Quant’ ’e ccara ’a vista ’e ll’uocchie,

sto mmalato! È nu murì!

E pe gghionta, Isso s’addorme,

e aggia fa tuttecos’ì!





III.





SANT’ANTONIO



Accussì chiacchiarianno

nuie ggiravamo p’’o cielo.

— Tutto chesto ca te dico

sta sicuro ch’è Vvangelo!



Viene ’a ccà, scinne sti ggrade,

jammoncenne int’’o ciardino;

nce assettammo, stammo ’o ffrisco…

vuò nu bicchieriello ’e vino?



Va dicenno, te piacesse

Chiù na presa ’e marsaletta?

Nfaccia a chesto stammo bbuone,

tanta rrobba cca se jetta!



Io c’acalo sempe ’a capa

nnanza ’a rrobba pe mmagnà,

rispunnette : — ’A marennella

me garbizza, santo Pà !



— Bravo! E assèttate nu poco,

ch’io mo torno, saglio e scengo;

chesta è ccosa ’e tre minute,

corro ncoppa, vaco e vengo !



E me rummanette sulo

mmiezo ’e frasche, sott’’e mmura.

Io ntramente me guardavo

’a bellezza d’ ’a verdura,



sento, arreto a ccierti ffrasche,

quatto passe nnanza a mme,

nu remmore. M’avutaie

chiano chiano pe vvedè.



Nu purciello chiatto chiatto,

mbruscenannose veneva,

e cchiù appriesso nu rumito

s’’o guardava e s’’a redeva.



Era ’o puorco ’e chillo santo

che si chiamma sant’ Antonio,

che ffacette magnà a mmorse

’e ddenocchie do demmonio.



Me susette, e co cappiello

lle ffacette nu saluto,

’O rumito me guardava:

— da che pparte sì vvenuto?



Comm’è fatto stu penziero ?

figlio mio, va tornatenne…

Trova a n’angelo e dincello,

te mprestasse quatto penne…



— San’Antò, ma i’ so’ venuto

pe vedè, no pe rrestà…

Quanno moro, arrassosìa

me vedite ’e riturnà…



— E sperammo ca stu juorno

fosse propeto luntano!

Nuie ccà ncoppa nce seccammo

de restà cu ’e mmane mmano!



Nun può credere che vvita!

È na vera scucciatura!

stevo meglio int’ ’o deserto,

senza tanto ’e seccatura!



Già, pe me purtà stu puorco,

Aggio fatto na bbattaglia!

Animale nun ne vonno!

Se cunzuma troppa paglia!



Chillo, già, fuie Santo Rocco

ca pecchè nun tene ’o cane,

jette a dicere ’o Signore

ca tuccasse cu li mmane



ll’ingiustizia ca nce steva:

pecchè ’o puorco e ’o cane no?

Pecchè ’o puorco nun arraggia!

Ma si arraggia ’o cane, po?



Nun è cchesto?

Io tengo sempe

na peròccola astipata,

Quanno Pietro cumparette

a purtarme la mmasciata,



me magnaie ’e maccarune,

e, currenno sempe nnante,

arrivato addu San Rocco,

senza dì comme né qquante,



avutaie cu 'e quatto dete

’o palillo ’a parta ’o ggruosso

e che bbuò, tetillo mio,

lle rumpette cchiù de n’uosso.



Cu st’ausanza sulamente

ccà te portano rispetto;

cca nce sta, te l’assicuro,

da crepà na vena mpietto!



Si sapisse ’e fattarielle

che succedono! ’E mmazzate!

Comme va ca Santo Pietro

nun ancora t’’a cuntate?



— Chillo nun ha ’vuto tiempo,

ma si torna, ll'aggia dì

ca cantasse quacche cosa…

— Mo, si aspiette, accummenc ì!



IV.





’E FATTARIELLE



S’assettaie vicino ’o puorco,

e già steva accummencianno,

quann’arriva ’o Guardaporte

cu na cosa int’a nu panno.



— Vino, pane, ’a fellatella,

tutta rrobba pe mmagnà…

E vedenno a lu Rumito:

— Guè, Toto, tu staie ccà?



— Sto cuntanno a stu signore

quacche fatto d’’o paese…

Viene, assèttate tu pure,

jammoncenne! A grand’imprese!



E accussì, na vota ognuno,

ntra na fella ’e supressata

e nu muroso ’e pane frisco,

ntra nu surso e na resata,





me cuntàino tuttecosa.



V.





SAN CRISPINO



― San Crispino, fa, ’o scarparo,

è nu piesso ’artigliaria

ca nun c’è chille sta a pparo!



Ogne juorno fa na storia

mo’ pe cchesto e mo’ pe chello;

ogne juorno aferra ’a suglia,

’o bbisecolo, ’o martiello…



Na matina ’o Pat’Eterno

le mannaie p’’e ffa accuncià,

na pareglia ’e meze cape,

Corre n’angiulo e lle ffa:



— San Crispì, dice ’o Signore,

ca lle miette ’e mmeze sòle.

Fa na cosa acconcia acconcia…

— Ma che ssongo, sti pparole?



Sai ca parle cu n’artista

e nun già cu nu schiappino?

Ma comm’’è! Te si’ scurdato

ca me chiammo San Crispino?



Posa ’e scarpe e va vattenne

pecchè ’o riesto nce penz’io!

— No, serveva pe te dicere

ca sti scarpe songo ’e Ddio…



— N’ata vota mo’! Vattenne,

ca t’avvìo na forma appriesso!

Siano ’e scarpe ’e chi se sìa,

ca pe me so’ tutt’’o stesso!



E afferrammo, lu martiello

se mettette a ffaticà

jastemmanno: — Iammo nnanza!

Iammo bbello!… Ttà-ttà-ttà!



Doppo n’ora ll’angiulillo

torna tutto appaurato.

– Viene ’a ccà, pòrtale ’e scarpe!

Tanto ’e pressa t’ha mmannato?



E dincello: – " Vò tre llire!

Ve l’ha fatte tutte nove!

Nce ha mettute ’e guardiuncielle,

’e ppuntette, tacche e chiuove! "



L’angiulillo, aisanno vuolo,

va addu Ddio. – Quanto nne vò?

– Tre llirette… – Ma ch’è pazzo?

– Che nne saccio, neh Signò?



– Lassa sta, mo’ nce vach’io…

E scennette. – San Crispì!

– Cumannate. – Tu ch’’e fatto!

Sti tre llire ’e vvuò accussi?



– Accussì?

Va, jatevenne!..

Vì che capa gruliosa!…

O pavate, o n’ata vota

mo’ ve scoso tuttecosa.



VI.





’E SFUGLIATELLE



N’ata vota, – ’nparaviso

era ’o tiempo de li rrose

e nce nn’erano a mmigliara,

nerispaielle e addurose, –



succedette nu revuoto

dinto all’ora d’’a cuntrora,

e san Pietro che durmeva

se susette e ascette fora.



Fora, ’o ffrisco ’e nu limone,

san Francisco se sbrucava,

ca vuleva fa capace

a San Ciro c’alluccava.



– Tu che vvuò? Songo d’’e ttoie?

Ma guardate c’ata cosa?

Mo’ a nu santo n’è ppermesso

cchiù de cògliere na rosa!



San Francisco rispunneva:

– Ciro mio, te sto preganno…

Songo ’o santo ’e tutt’’e sciure

e sti ccose tutt’’e ssanno!



Posa ’a rosa, t’aggio ditto,

e sarrà meglio pe tte!

– Ma sta scritto a quacche pparte?

– Accussì piace a me!



– Ma guardate! Se fa forte

pecchè è frato a Ggiesù Cristo!

– Mo te sono na carocchia!

– Tu si ’o primmo cammorristo!



Pe sti strille, pe st’allucche,

Santo Pietro se scetaie.

– Che mmalora! St’ammuina

a chest'ora! E quanno maie?



Pace, pace, amice mieje!

Sante e sante nun sta bbene!

Site surde? E datevelle,

ccà nisciuno ve mantene!



E vutanno ’e spalle, steva

quase pe se nne turnà,

quanno Ddio, da copp’’a loggia

s’appennette p’’o chiammà.





― Guardapò! di’ a chisti duie

ca è ccuntrora e nun s’allucca!

Mo’ aggio avuto na canesta,

m’ha mannata ’a Croce ’e Lucca!



Songo cierti sfugliatelle...

Quann’è ogge ch’’e spartimmo,

di’ a sti guappe, ’a parta mia,

ca ccà guappe ’un ne vulimmo!



VII.





’O CHIANCHIERE





Na dummeneca d’agusto

era nfaccia a vintun’ore,

nu chianchiere ch'era muorto

jette ncielo add' 'o Signore,



Fore ’e mmure ’o paraviso,

cu nu sole ca scuttava,

steva quase nu migliaro

tutto ’e ggente c’aspettava.



Chi, assettato, ’e fatte ’e casa

se cantava nnanza ’e pporte,

nu guaglione mbraccio ’a mamma

picciava forte forte,



e nu monaco cercante

smiccïava a na nennella

ca cu n’aco arrepezzava

nu pertuso a la vunnella.



Nu pessente ’e san Gennaro

se chiagneva ’a tabbacchera

ca lassaie sott’’o cuscino

zeppa zeppa, chella sera;



nu cecato sulo sulo

se fumava nu mezzone,

appuiato, capa e mmane,

ncopp’’o pumo d’’o bbastone,



e na chiorma ’e sartulelle,

cu ’e frangette e ’e vveste corte,

se cuntàvano redenno,

comme va ch’erano morte.



A la vista de san Pietro

c’affacciato ’o spurtellino

se metteva a chiammà ’appello

cu san Paolo vicino,





tuttuquante, zitto zitto,

s’agghiustàieno a ffilere,

comm'a nnanza ’o capitano

’e surdate int’’o quartiere.



— Bbona ggè, tenite a mmente!

Chi nun dice ’a verità,

quant’’è ccerta chesta chiave,

de trasì s’’o ppò scurdà!



E accussì dicennno, ’o Santo

guardaporte, se pigliaie

da san Paolo ’o riggistro,

e ll’appello accumminciaie.



— Peppenella ’a nzalatara!

— Eccuccà! Songo prisente!

— Fatte nnanza. ’Onna Rusina,

’a mugliera d’’o sargente!



— So’ pprisente! — rispunneva

n’ata voce e doppo n’ata.

— Don Alfredo Scognamillo,

’o marito ’a Pezzecata!





So’ ppresente!

A ppoco a ppoco

se passaie ’o centenaro.

Nce trasette na mudista,

’o cecato, nu craparo,



’o guaglione che chiagneva,

na capera, nu fuchista,

’a famiglia ’e n’ugliararo,

nu scrivano e nu marmista.



’O chianchiere, che pareva

nu tantillo malandrino,

cu ’e ddoje mane annascunnute

sotta sott’’o mantesino,



ogne ttanto aizava ’a capa,

aspettannose ’a chiammata,

e guardànnose a san Pietro

cu na mossa ammartenata.



E sentenno finalmente

doppo n’ato paro d’ore

da san Pietro ’o nomme suio:

— Nu chianchiere! Salvatore!



chiano chiano s’accustaie,

mazzecanno: — Èccome cca!

Tanto tiempo nce vuleva!

So’ ppresente, Santità!



— Ma che rrùseche nucelle?

ma ched’è, faie ’o bbruttone?

Leva ’e mmane ’a lloco ssotto,

scrianzato lazzarone!



Basta, va: chi t’ha mannato?

— E pecchè chest’addimanna?

Tuttuquante so’ ttrasute

e a me sulo, chi me manna?



So’ vvenuto ca me spetta

quant’è ccerto ’o mese ’Austo!

Va te nforma! Io ncopp’’o munno

aggio dato ’o piso justo!



Tu chi sì, famme capace?

Fusse cchiù ’e nu guardaporta?

Te sì mmiso c’’o cumanno,

ma cu mme, fai palla corta!



Che m’assigne, a parlà sparo

’a dereto ’o fenestiello?

Te vulesse int’’a zumpata,

pietto a pietto, c’’o curtiello!



Scinne abbascio!

A santo Pietro

lle sbatteva 'o core mpietto,

ma pensaie: si mo’ nun scengo

ccà me pérdeno ’e rispetto!



E nzerranno 'o fenestiello,

cu dduie zumpe aprette 'a mosta:

ma vedenno mmano a chillo

na curtella 'e chesta posta,



pigliaie tale fuiarella

ca starrà fuienno ancora!

’O chianchiere'o secutava,

e accussi pe cchiù de n'ora.



Chesto mo’, venimmoncenne,

jette ’a recchia ’o Pat’ Eterno,

ca parlava cu san Marco

assettato a nu pepierno.



Ditto nfatto cumannaie

ca san Marco fosse juto

fora ’e mmura addu san Pietro

pe vedè de darle ajuto.



Ma san Marco appaurato

rispunnette: Comm’’e ditto?

Che nce stongo sultant’io?

Manna a Ciro, a Beneditto,



a Pascale Baylonne,

a san Giorgio, a sant’Antuono…

Iusto a mme te sì ddiretto?

Pat’ Etè, quanto si’ bbuono!



Tu sta vota nun me cuoglie!

T’’e scurdata ’a storia vecchia?

Io po vaco, faccio ’o guappo

e nce perdo n’ata recchia!



VIII.





’O SVENIMENTO





Na signora mmaretata,

era ’e sabbato, arrivaie.

— Tuppe-ttu… — Signò, trasite…

Guè chell’era bbona assaie!



Cierte bbracce! ’E ttrezze nere,

ll’ uocchie tante… Nu bisciù!

Ma che ppietto! Che gghiancore!

Io nun ne putevo cchiù!



— Favorite, bella mia…

— Ho ll’onore di parlare

a san Pietro?.. — Onore è mio,

mi potete comandare.





— Eccuccà… Nc’è mio marito

impiegato d’’a dogana…

Si ’o poteste fare entrare…

— ’A cuscienzia ’a tene sana?



— Eccuccà, qualche peccato

tuttuquante l’hanno fatto…

Lui vedete, veramente,

nun falsificò ’o cuntratto…



Chillo mpiso d’’o nutaro

fece tutto. Mio marito

s’è ttruvato cumplicato,

e poi fu ddestituito…



Eccuccà… d’ allora in poi

’a famiglia andò pezzenno…

Lui, cu ’e spalle nfaccia ’o muro

e cu mme sempe chiagnenno,



nun putenno, in certo modo

più lucrarse nu carlino,

pe ddimenticarse ’e guaie,

eccuccà, si diede al vino…



Noi stavamo allora ’e casa

dentro ’o Bburgo di Loreto,

e nce steva ’o prupitario,

don Custanzo de Pineto



che avanza cchiù de n'anno…

Nu carnetta nummer’ uno!

Era propio fatto apposta

pe nun fa bbene a nessuno.



Na mattina, mmezz’ ’e ggrade

s’incuntrò cu mio marito,

e lle fece na scenata

che ’a sentì pure don Vito,



quello ch’era a pporta a nnoi,

moldo inteso int’ ’o quartiere…

Voi capite… un gentilomo,

nun puteva prevedere



che nu mascalzone tale

lle facesse quella parte!

Mio marito nun è sciocco…

Lle voldarono li quarte





e afferrato a don Custanzo,

comm’io mo afferrasse a vvuie,

’o ruciuliò p’’e scale,

e murì, salute a nnuie!



Figurateve ’o spavento!

Arrestato a ffresco a ffresco,

ora mo, stu mio marito

fu portato a san Francesco…



E così, San Pietro mio,

se rovinano ’e ffamiglie!

Eccuccà!… Io restò, ppoi,

mmezz’ ’a strada assieme ’e figlie…



Quatto chiode ’e Ggiesù Cristo,

tuttuquante ’e poca aità…

Pe ddà pane a ttanta vocche,

comme, neh, dovevo fa?



⁂



Io, sentenno, m’’a guardavo.

Guè, chell’era proprio bella!

Nu buccone ’e cardinale;

Nu bburriello ’e mozzarella!





E te dico chiaro e tunno,

ca, si dipendeva 'a me,

ll’ avarria già cuntentata,

tu capisce lu pecchè.



Rispunnette: — Sora mia,

io nun pozzo farve niente.

Si se fosse limitato

a sciaccarlo sulamente.



meno male. Ma l’ha ’cciso,

e ntra nuie nun ce po’ sta…

Favorite voi… Ve ggiuro

ca ve faccio cunzulà.



Chella, invece, se fa janca

comm’ ’a carta, dà nu strillo,

stenne ’e ggamme, stenne ’e bbraccie,

e lle vene nu sturzillo !



Te figure tu, stu ppoco ?

Che mmalina avev’ ’a fa ?

Me mettette a chiammà aiuto:

— Gente ggè ! Currite ccà !





— Ch’è succiesso? — ’O svenimento!

Ca lle manca lu rispiro!

Lesto! ’O miedeco!… Currite

e purtateme a san Ciro!



Doppo n’ora Ciro arriva,

chiano chiano, muollo muollo…

Ma vedenno ’o piezzo ’e bburro,

guè! Se nce menaie ncuollo,



e cu ’a scusa ca tastava

pe vvedè che nc’ era 'e bello

chillo faccia ’e galiota

se pigliava ’o passaggiello!



Io tenevo ’o cannelotto…

Stette stette, ma sferraie.

— Quanno ’ossà! te si stancato,

po’ m’ ’o dice e te nne vaie!



— Pecchè forse t’ appartene?

Embè, nun ’o ffaccio cchiù…

— Chisti fatte, Ciro mio,

nun te l’ ’e ’a rusecà tu.





E accussì, nu tira e molla,

na parola port’ ’a n’ata

nnanza ’a femmena svenuta

lle facette ’a paliata.



Isso, zitto, se ne jette

adderitto add’ ’ò Signore.

— Nun sapite : ’O guardaporte

mo' vo’ fa ’o conquistatore!



S’ha purtata int’ 'o casotto

na scardona bbona assaie…

..........

Po’ se dice po’, c’ ’a gente

perde ’e lume ’e passa ’e guaie!





IX.





CUNFIDENZE





A poco a poco tramuntava ’o sole,

stennenno ll'ombre pe ddinto. ’o ciardino:

’o Rumito, ntra ’a risa e li pparole

s’era addurmuto c’ ’o puorco vicino.

San Pietro se metteva ancora vino

cu ’a coscia accavallata a lu denucchio,

e, c’ ’o pietto appuiato ’o tavulino

io me stevo aggarbanno nu fenucchio.





— Ccà se fa ches to d’ ’a matina ’a sera,

diceva, seguitanno ’o Guardaporta

Bellezza mia nun c’è sciorta cchiu nera!

Siente a frateto tuio ch’é meglio ’a morta!

Quanno avimmo tenuto ’a mala sorta,

che nce vuò fa? Se fa comme facc’io…

Io m’ ’a voto a libbretto. Che me mporta!

Me so ’mparato a dì: Lassa fa a Ddio!



Nun te può fa manco na parlatella

cu quacche Ssanta femmena! È peccato!

Ccà se sta comm’a ddinto a na cappella:

li ffemmene ’a nu lato e nuie ’a n’ato.

’E visto maie a nu cane arraggiato?

Vide a me, vide a isso. ’O fatto e chisto.

Quanno sto cchiù d’ ’o ssoleto abbuttato

me ne vaco a sfucà cu Giesù Cristo!



Chillo sì! Chilo è n’ommo cu ’e mustacce!

Te vede, e te fa sempe bboni ccère.

E n’ha passate guaie! Fatto a ppetacce,

mettuto ncroce de tutt’ ’e mmanere!

Embè, si ’o vide, nun te pare overe…

Nu curazzone ca te fa spassà!

Lle può d’ ’o munno dì ’e ccose cchiù nere,

Isso rispotine ch’è ll’Umanità!





Nce stà cchiù ppuorco 'e Giuda Scariota

ca s’’o vennette pe ttrenta denare?

Embè, parlanno ’e chisto, Isso na vota

che mme dice? T’ ’a dongo a nduvinare!

Me dice a mme: — Nun me ce fa penzare

Steva nzellato ’c diebbete! ’O ssacc’i!

’O ffacette pe se nne liberare…

E po’, era scritto… Aveva jì accussì!



’A vita ch’immo fatta nuie allora,

nun ’a facimmo cchiù, t’’assicur’io!

Sulo arapenno ’a vocca, a la bon’ora

te faceva passare ogne vvulìo.

Ma se sape! Chill era ’o figlio ’e Dio!

Miracule allicchette, chilli là!

Se n’è ppersa ’a semmenta, frato mio,

mo’ se sanno sultanto raccuntà!





X.





’O SARTORE



Basta, va.



Passava ’o tiempo

e se n’era sciso ’o sole

ma nun se faceva notte.

Io sentevo li pparole



de san Pietro a una a una,

ma nu poco nfuscatiello,

m’avria fatto cchiù nu suonno

ncopp’a nu matarazziello.



— Ccà pe nnuie nun è mai notte,

bello mio! Nun può durmì,

— me dicette ’o Guardaporta —

Che vuò fa? Te ne vuò jì?





O vuò starte n’ato ppoco?

Dillo! Parla francamente…

— Già… San Piè… me so’ stancato…

— E nu vuò vedè cchiù niente?



Manco quacche amico tuio…

quacche bella figliulella…

Si vuò jì, te mparo ’a via:

saglie chesta muntagnella.



Ncoppa truove tanta strate

e la ggente che passea…

Chella é ’a ggente cchiù bbiata;

nce sta ancora chi pazzéa!



Va, saglimmo, t’accumpagno;

doppo po’ te ne può jì.

Che nne dicite?

E se susette.

Io lle rispunnette: — Sì.



⁂



Llà ncuntraie ntra tanta facce

cierti vvecchie canuscenze;

femmene, uommene, guagliune,

siè-Marie e siè-Vicenze;





cierte prièvete, ’o maestro

ca me dette ’o primmo zero

e ’a famiglia d’’o cumpare

quann’io jette ’o bbattistero.





Ncuntrai pure ’o sarto mio

c’avanzava cierti llire…

Chillo lla me canuscette.

— Neh, vi posso riverire?



— Riverire? Tu che ddice!

Patronissimo, ’onn’Antò!

— Bè, dovrei dirve na cosa…

— Pure ccà? Ma dì, che vuò?



— Vuie po’ chillo conticino…

— Uh, mannaggia chi tè nnato!

Tu sì mmuorto e dura ancora?

Comme! Nun te sì scurdato?





— Niente affatto!… Na sciamissa,

tre custume ’e merinò,

nu stiffelïo e nu fracco…

— Basta, basta, don Antò!





— Comme basta? Ma gli eredi?

— (Guè, ma chisto è nu celizzio!)

statte buono, ca ’o facimmo

n’ata vota, stu servizzio!





XI.





LUVISELLA



Meno male, 'a bbona 'e Ddio,

fuie chiammato e se ne jette,

Io currevo 'a ll ato lato

quando Pietro me dicette:



– Vi che piezzo de guagliona!

Guarda ccà ! Guarda nu poco!

M’avutaie. Ma... – Luvisella!

Me facette comm’’o ffuoco.



— Luvisella!... Ferdinando?

— Sì, bellezza! — E comme va?

— Che piacere che m’’e dato!

— E tu, ch’è! Te truove ccà?



— Fuie Ciccillo!... Chillo mpiso...

Cu na botta sott’’o core...

— Tu che ddice... — Già. Appuraie

ch’io cu tte facevo ’ammore!



— Mo’ che scengo acconc’io

— No, Tetì!... Pe ccarità!

Si tu ancora me vuo bene

chesto tu nun l’’e ’a fa!



— S’io te voglio ancora bene?

Sempe, sempe, gioia mia!

Già, tu ’o ssaie, pe mme sì stata

sempe ’a cimma ’e simpatia!



— Te ricuorde? Che sserate!

Ncopp’’o Vommero c’’a luna!

— Mo’ nce sta ’o Rione nuovo…

— Te ricuorde ’a siè-Furtuna?



— Chella bella cammarella

cu ’a fenesta a mezzuggiorno…

— Te ricuorde ’a primma vota

quann’io me metteva scuorno?



— Che ghiurnate! Che ddelizzie!

Chilli fritte addu Pallino!

— Io ca te vasavo mmocca

quanno tu mettive ’o vino…





Chella vesta ca me diste…

’o cappiello cu ’a nucchhetta!…

— L’anelluccio… — ’E sciucquaglielle…

E ’a canzona d’ ’a Frangetta!…



Te ricuorde? Io t’’a cantava

chiano chiano e tu redive…

Dimme mo’, che ffa di Giacomo?

— C’ha da fa! fa ’ammore e scrive.



— Belli tiempe! Io ccà me secco!

sola, io nun me fido cchiù…

Prega a Ddio ca te chiammasse!

vienetenne pure tu!



— Si me vonno, bella mia!

Cu nu cuofeno ’e peccate…

Si sapisse! ’A parte ’e vascio

Songo ggià scummunicate…



— Tu che ddice, bbene mio!

E san Pietro sape niente?

— (Nun me n’ha parlato ancora,

nun ’o ssape, p’ ’o mumente…



Zitta, zì, parla cchiù zitta!

Ca si no, povero a mme!)

E vutannome a lu Santo:

— Nce ne jammo, neh san Piè?



— Si te pare, bello mio!…

Viene ’a ccà, pe ccà s’accorcia…

Va, salutala… Fa priesto!

Me fai tènere sta torcia!



E avanzanno ’o pede, jeva

murmuranno: — Torcia ’e cera!

Vì che scicco cannelotto!

Guè, so’ tutte ’e na manera!



XII.





'A PARTENZA



Io, redenno, ’o jeva appriesso

e ogne ttanto m'avutava.

Essa, c’’o ventaglio mmano,

ogne ttanto salutava.



— ’A fenisce o no ? Sant'Anna!

Sì nu zimmaro, guagliò!

— Quant’è bbella! io suspirava.

E san Pietro: — Meh, va bbuò!



Basta!… E sienteme: vattenne.

Mo’ te porto add’’o Signore,

T’addenucchie e ppo’ lle dice;

“Ve ringrazio dell’onore.„



Iette. E comm’aveva ditto

santo Pietro, io m’acalaie

nterra, nnanza ’o Pat’Eterno

e accussi ’o ringrazziaie.



Arrivato nfaccio ’a Porta,

veco tanto n’avuciello!

Gruosso quant a nu cavallo

e cu ’e scelle ’e cestariello.



— Saglie ngoppa. Statte bbuono,

e va scrive bboni ccose…

- me dicette santo Pietro,

e che ssiano rispettose!





Nun fa diebbete, va chiano,

e rispetta ’e sacramente…

Fatte sempe ’o fatto tuio,

e n’avè pavura ’e niente!



Chi cammina p’’o dderitto

nun po’ mai ntruppechià!

Chisto è frateto, che parla…

Che te pozzo aggevula?



— Santo Piè, na grazzia voglio...

— Va dicenno, figlio mio…

— ’E denare e ’a bbona sciorta…

— E va bbuò, lassa fa a Ddio!



E strignennome la mana

me dicette: — Afferra ’a bbriglia;

tiene forte e bbuon viaggio,

tant’ossequie ’a famiglia.





Accussì me ne scennette

e arrivai mmieso Pennino,

a cavallo a chillo coso

comm' Astolfo 'o Palatino.





Si è pubblicato: VITTORIO PICA





* * *





Arte Aristocratica





Conferenza letta li 3 aprile 1892 nel Circolo Filologico di Napoli





Stampato nel formato quasi perduto di qualche eucologo. Prezzo L. Una





* * *





C. D’ADDOSIO





* * *





Bestie delinquenti





Con prefazione di Ruggiero Bonghi — Un vol. in 16 con illustrazioni L. 2





About this digital edition


This e-book comes from the online library Wikisource[1]. This multilingual digital library, built by volunteers, is committed to developing a free accessible collection of publications of every kind: novels, poems, magazines, letters...

We distribute our books for free, starting from works not copyrighted or published under a free license. You are free to use our e-books for any purpose (including commercial exploitation), under the terms of the Creative Commons Attribution-ShareAlike 3.0 Unported[2] license or, at your choice, those of the GNU FDL[3].

Wikisource is constantly looking for new members. During the realization of this book, it's possible that we made some errors. You can report them at this page[4].

The following users contributed to this book:

Alex brollo

Ruthven

C.R.





* * *



↑ https://wikisource.org

↑ https://www.creativecommons.org/licenses/by-sa/3.0

↑ https://www.gnu.org/copyleft/fdl.html

↑ https://wikisource.org/wiki/Wikisource:Scriptorium





