‘U significatu è:

Cunveni frequentari genti chi è megghiu 'i tia pi cultura e qualità morali, a costu di perdici 'i sacchetta.

Junciti cu 'i megghiu di tia e appizzaci 'i spisi

 Berlusconi è omu di munnu e 'u mottu l'a' saputu usari na' so vita, tanti voti puru cu personali vantaggiu. E puru ora chi macari unn'avissi chiù bisognu, seguita a rispettallu.

 L'atru jornu 'u portieri sistimò l'arvulu di Natali ni l'antruni d'u palazzu. Tutt'a postu s'un fussi chi supra 'u tappitu ci sta scrittu:

Merry Christmas

'U capu-scala chi accattò l'arvulu dici chi n'u negoziu 'eranu tutti accussì'.

Stamu babbiannu? D'accordu rispittari l'america: ni liberaru, sunnu alleati, l'unnici settembri e via discurrennu. Però un pocu di rispettu pi nuatri stessi s'ava manteniri.

Iu nun sugnu americanu e vogghiu un Natali italianu.

'A cutra n'a stu casu è chidda chi s'usa mettiri pi ornamentu supra 'a cascia d'u mortu.

 

L'origini d'u mottu avi dui 'nterpretazioni:

1) A tempi antichi, 'u parrinu pi mettiri 'a cutra supra 'u mortu pritinnia d'essiri paatu a parti; i parenti d'u mortu protestavanu... e finia a sciarra. (chistu dici Traina n'u so' dizionariu)

2) L'eredi si spartinu tutta l'eredità senza problemi e poi attaccanu turilla a cu s'ava pigghiari 'a cutra. (chista è 'a tradizioni orali chi m'arrivò e chi mi pari chiù convincenti)

Ora chi sunnu morti...

 ...si ricordanu d'i carabinneri e d'i surdati chi stavanu in Iraq e ni dicinu chiddu chi facianu e chiddu chi nun facianu. Prima, nenti. Stavanu 'dda comu fussiru 'n vacanza pagata e nun c'era TV chi ci dedicassi na mezz'urata. Di contra nun si finia di discurriri supra 'i fissarii  chi dicia Berlusconi e supra l'atri fissarii chi sparava Bossi. Ora stannu tutti a fari 'a cursa p'a sirata spiciali e l'ospiti particulari.

Però, dicemuni 'a virità. S'avissiru fattu un documentariu o na' trasmissioni supra ì' carrubbineri in Iraq, quant'i nuatri avissiru canciatu canali? L'avissiru vistu, comu si dici, i parenti d'a zita. Accussì va 'u munnu. E stamu sicuri chi, tempu na dicina di jorna, ni scurdamu tutti cosi e turnamu a 'i barzelletti d'u Premier e a li sparati di Bossi.

'Ntantu 'a Finanziaria passò a taci maci e di sicuru ni truvamu 'na nova tassa di paari senza sapiri d'unn'arriva.

No Halloween

Chi è st'Halloween? o megghiu: socch'è u sapemu ma chi ci misca c'a nostra cultura e i nostri tradizioni? 'Ntantu, vistu c'ama essiri tutti americani e c'a spinta di pubblicità, pelliculi e mercatu, avi na' pocu d'anni chi Halloween trasiu c'a minutidda ni nostri abitudini e s'a fattu strata. 'N Palermu nun tantu ma a atri banni s'organizzanu serati di ballu n'i discotechi. Na' speci di Cannalivaru fora staciuni chi cerca di mettiri 'i latu 'i nostri boni tradizioni.

Stam'a accura!

