TERZA PARTI
TESTI ‘N SICILIANU 
(Sicilian texts)




































Traduzione amatoriale realizzata da Salvatore Longhitano a partire da questa fiaba.
Marianna 
Si cunta e si boncunta ca nta un castiḍḍuni, picca arrassu dû pajisi, â nisciuta dû voscu, cci stava un vecchiu Dragu. Iḍḍu stava picca â casa: nfatti, ogni matina s’arrisbigghiava assai viatu, quasava i stivali nfatati e partìa pû munnu a arrubbari e a fari danni a tutti chiḍḍi ca ncuntrava, appoi â sira turnava càrricu di rigala e di ricchizzi pâ Mamma  Draga e a figghia Marianna.
Na mala jurnata a Mamma Draga murìu lassannu a figghia appena carusa. U vecchiu Dragu scattijau: fici murari tutti i porti e i finestri dû so casteḍḍu, tranni finistreḍḍa cchiù auta dâ turri, e fici sdirrupari a scala di trasuta accussì ca nuḍḍu putiva tràsiri o nèsciri dî lucali unni stava câ figghia.
Pi quarchi misi nuḍḍu u vitti cchiù pedi pedi, pâ filicità dû vicinatu, ma doppu quarchi tempu turnau ê vecchi aḍḍicchi. Traseva e nisceva dâ finistreḍḍa dâ turri e scinneva e acchianava, macari grazzi ê so stivali nfatati, aggranfànnusi ê jimmi dû muru.
Nta stu mentri, Marianna criscìa, studiava ncapu ê vecchi libbri dû casteḍḍu, raccamava e facìa i sirbizza. Quannu si sintiva troppu sula cantava o parrava cu l'aciḍḍuzzu, o a jatta, o chî vari mòbbili e arnisi dû casteḍḍu. Nfatti, nnô casteḍḍu dû vecchiu Dragu tutti cosi avìvanu n’arma, e ogni uggettu putiva parrari e pinzari, e a Marianna, ca era beḍḍa e gintili, ci vulèvanu tutti beni. 
Di quannu avìa nasciutu, mai s’aviva tagghiatu i capiḍḍi. Pi sta scaciuni cci l’avìa longhi longhi  e i purtava ricoti nta du’ trizzi ca appuntava supra ô cozzu.
Un jornu, so patri ci dumannau di sciugghìrisi i trizzi e pruvari a calalli jusu dâ finistreḍḍa e, vistu ca ragghiuncìanu pirfettu u solu, addicidìu di usalli pi scìnniri e acchianari â drittusa.
Di ḍḍu jornu ‘n poi, â scurata, arricugghiènnusi doppu i so scurrarìi, u vecchiu Dragu si mittiva ê pedi dâ turri e vucijava: «Marianna, Marianna! Càlami i trizzi quantu acchianu!», e sùbbitu spuntava dâ finistreḍḍa a facci surridenti dâ carusa ca lassava pinnulijari i trizzi pi fari abbrancicari a so patri.
U tempu passava e Marianna addivintava sempri cchiù beḍḍa e cchiù granni e u patri sempri cchiù vecchiu e cchiù tintu.
Ntantu, ntô rijami vicinu, macari u Riuzzu avìa criusciutu, e amava jiri a caccia ntô voscu cu l'amici e chî criati.
Nu jornu, assicutannu un lebbru, passau i finaiti dû voscu e s’attruvau sutta â finestra di Marianna ca stava cantannu. Attrattu dâ vuci, jisau l’occhi e arristau alluccutu dâ biḍḍizza dâ carusa. Si firmau, lassannu fùjiri l’armalu ca stava assicutannu, e a salutau addinucchiànnusi. Aicciotta arrispunnìu cu un surrisu lustrusu. Di tannu, na granni amicizzia nascìu ntra i du’ carusi. U Riuzzu a jìu a truvau assai spissu quannu u vecchiu Dragu nun cc’era e, a leggiu a leggiu, l’amicizzia addivintau amuri.
Marianna cuntava a so filicità a l'aciḍḍuzzu ca ci arrispunneiva ciuciulijannu fistusu, â cucina, ê mòbbili, â jattuna russa, e ogni matina, doppu nisciutu u vecchiu Dragu, tutta a casa aspittava l’arrivu dû Riuzzu.
Chistu nzinu a quannu, nu jornu,  u Riuzzu dumannau â carusa di maritallu: 
«Sugnu prontu a parràrinni cu to patri», dissi, «e appoi u Re, me patri, veni di pirsuna a fari a dumanna ufficiali di matrimoniu».
«Macari iu ti amu, ma me patri è troppu piriculusu,  capaci ca ammazza a tia e puru u Re, e vi mancia ‘n tri vuccuna…»
«Pinzàmucci bonu tanticchieḍḍa, capaci ca arriniscemu a truvari na suluzzioni», dissi u Riuzzu, e ci vinni na pinzata.
E accussì, quarchi jornu appressu, u Riuzzu si fici attruvari sutta â finestra di Marianna cu na scala longa pi fari nèsciri â picciotta e fùjiri nzèmmula. Marianna, mmeci, avìa abbirsatu ‘n sicritu u so bagagghiu e avìa salutatu unu a unu l’armali e l’uggetti ca l’amàvanu e l’avìanu vistu crìsciri. S’avìa scurdatu sulu a scupa ca stava ammucciata arreri â porta dâ cucina, chiḍḍa s’avìa affinnutu e nun avìa fattu nenti pi fàrisi vìdiri.
Duranti i saluti, a cascitta di l’arnisi avìa arrigalatu a Marianna na scàtula di puntini, na salera e nu portasapuni pû so sapunettu ciaurusu e iḍḍa avìa sarbatu gilusa sti rigala dintra a so burziceḍḍa.
Ê deci ‘n puntu, u Riuzzu appujau a scala sutta â finestra, acchianau, e ajutau Marianna a scìnniri, a menzu ê battuti di manu dî so amici. Appoi a fici acchianari supra ô so cavaḍḍu jancu e parteru ammeri â libbirtà, l’amuri e a filicità.
Galoppa, galoppa e i du’ giùvini agghicaru fora dû voscu, nnâ furìa dû pajisi vicinu. Salutaru surridennu ôn viḍḍanu ca travagghiava nta l'ortu, a na vicchiareḍḍa ca facìa a quasetta davanzi â porta dâ so casa e ô campanaru ca ci arrispunnìu campanijannu a festa. Ora èranu ntâ strata ca purtava ô rijami vicinu e sprisciaru u galoppu, spirannu ca u vecchiu Dragu nun i ragghiuncissi prima ca èranu ‘ sicuru dintra â cità dû Riuzzu.
U vecchiu Dragu, nta stu mentri, avìa finutu a so jurnata di malazzioni e arrubbatini, si nn’aveva turnatu â casa e s’avìa firmatu sutta â finestra dâ turri. 
«Marianna, Marianna, càlami i trizzi quant’acchianu!» schigghiau u vecchiu Dragu, ma nuḍḍu arrispunnìu. Pruvau n’autra vota, ma ammàtula.
U vecchiu Dragu accuminciau a annirbàrisi: 
«Marianna nun rispunni…tradimentu cc’è !»
Allura addicidìu d’abbrancicàrisi â vecchia manera, trasìu dâ finistreḍḍa e accuminzau a talìarisi ntunnu e a chiamari â figghia jittannu vuci. Autru ca Marianna, u silenziu cci avìa vinutu a stari ḍḍocu!
U vecchiu Dragu allura ci spiau a l'aciḍḍuzzu: «Unn’è Marianna?», ma l’armaluzzu ci rispunnìu ciuciulijannu «cipì cipì, cipì ciò» e vulau via. Ci spiau â gatta e iḍḍa arrispunnìu «miau miau» e si nni jìu ntâ cucina a rantulijari. Macari i mòbbili e l’autri uggetti dâ casa stèttiru muti. 
A certu puntu ntisi na vuciḍḍa grevia: era a scupa ca, affisa, si vuleva vinnicari: «U sacciu ju! Marianna si nni jìu cû Riuzzu, e mancu mi vinni a salutari ḍḍa disgrazziata!»
 Ràpiti celu! U vecchiu Dragu attaccau a jittari schigghi dâ raggia: 
«Ah se? Si nni jìu cu ḍḍu scimunitu dû Riuzzu? Ora ci u fazzu vìdiri jeu. Mî manciu tutti dui, palora di vecchiu Dragu!
Turnau a nnussari i stivali nfatati ca s’avìa livatu antura e si nni jìu agghiri â finestra p’accuminciari l’assicutamentu. Picca luntanu, ammucciata ntra l’àrbuli dû voscu, vitti a scala ca ci avìa giuvatu ê carusi pi fùjiri e s’abbilijau ancora cchiù assai.
Attravirsau u voscu e finìu davanzi a l'ortu unni u viḍḍanu stava ancora travagghiannu: «A vassìa» ci abbannijau matèlicu, «pi casu à’ vistu na beḍḍa cucchia supra ôn cavaḍḍu jancu?»
U viḍḍanu, ca canusciva bonu u vecchiu Dragu, fici u cunigghiu atturratu e ci arrispunnìu lastimannu: 
«Chiantu càvuli e scippu cipuḍḍi, chiantu càvuli e scippu cipuḍḍi...» facennu arraggiari cchiù assai u vecchiu Dragu. Arrivau davanzi â casa unni a vicchiareḍḍa facìa a quasetta e circau di pàriri gintili.
«Sabbinidica, zizzì. Pi casu vitti passari un cavaḍḍu cu na beḍḍa cucchia di carusi ncapu?»
«Chistu voli jiri a fari dannu» pinzau a vicchiareḍḍa. Adunca ci fici na facci ntrunata e accuminciau a ricitari na filastròccula: 
«Si cunta e s’arricunta ca cc’era na vota na vicchiareḍḍa ca facìa a quasetta, ci scappau un puntu e dumani tû cuntu…» 
U vecchiu Dragu s’alluntanau rungulijannu: «cci mancava sulu a vecchia ntrunata!» Accussì agghicau ncostu â Chiesa unni u sagristanu aviva acchianatu supra ô campanaru pi sunari i vèspiri. «Di ḍḍà supra si vìdinu tutti cosi, ora ci spiu a iḍḍu» pinzau, e abbannijau: 
«A tia, u vìdisti passari un cavaḍḍu cu na beḍḍa cucchia ncapu?»
U sagristanu, ca nun u vulìa ajutari, si misi a sunari i campani dicennu: 
«Din don dan, a missa sona, din don dan, a missa sona».
«Ma chi missa e missa» schigghiau u vecchiu Dragu, «Jeu mai cci aju jutu â missa!», e sicutau a muzzu l’assicutamentu.
Tutti i voti ca videva di luntanu na nivuleḍḍa di pruvulazzu spirava ca èranu i du’ fujutizzi, ma arristava sempri cu l'occhi chini e i manu vacanti: na vota era un viḍḍanu ca turnava dû travagghiu cû so sceccu, na vota un picuraru ca ripurtava i pècuri ô zàccaru…
Finarmenti, picca prima di ragghiùnciri u ponti ca purtava â cità dû Riuzzu, u vecchiu Dragu vitti di luntanu u cavaḍḍu jancu e apprisciau u passu vucijannu: «Cca sugnu, guai!»
 Macari i carusi u vìttiru, u Riuzzu allura niscìu a spata, ma Marianna pigghiau dâ burza unu dî rigala ca ci avìanu dunatu, i chiuviḍḍi, e cî jittau contra u vecchiu Dragu. A strata si jinchìu di chiova puntuti ca s’azziccàvanu ntê scarpi struppijannu i pedi. Doppu quarchi tintativu di prucèdiri, u vecchiu Dragu s’appi a assittari nnô muriceḍḍu ca sicutava a strata pi livàrisi i chiova dî stivali e cuntinuau a assicutari i du’ picciotti campi campi.
Sicuru ca i stivali nfatati èranu cchiù lesti dû cavaḍḍu e prestu u vecchiu Dragu fu arreri ê giùvini, allura Marianna ci jittau ntâ facci tuttu paru u sali e u spezziu ca ci avìvanu arrigalatu. U vecchiu Dragu nun potti cchiù ràpiri l’occhi pû bruciuri e appi a fùjiri ô lavinaru  vicinu pi lavàrisi u visu.
Accussì i carusi agghicaru supra ô ponti ca purtava a cità. Ma propia supra ô ponti, u vecchiu Dragu ammuttau cchiù ca potti chî si so stivali e quasi ca putìa tuccari a cuda dû cavaḍḍu. A stu puntu, Marianna si vutau a l'ùrtimu rigalu, e ci abbiau contra a so patri u sapunettu. Nta na vutata d’occhi u ponti arretu a iḍḍi si jinchìu di na scuma lippusa e sciḍḍicusa.
U vecchiu Dragu pruvau a assicutalli ancora, ma, a certu puntu, sciḍḍicau jusu dû ponti e di iḍḍu nun si sappi cchiù nenti.
Marianna e u Riuzzu traseru ntâ cità a menzu ô pòpulu ca fistijava, si maritaru e camparu filici e cuntenti e nuiautri cca ca nun avemu nenti! 
















































Traduzione amatoriale realizzata da Salvatore Longhitano, fonte:  (ITA), (ENG)
Cappucceḍḍu Russu
Si cunta e s’arricunta ca cc’era na vota na picciriḍḍa zuccarata: sulu a talialla ci vulìanu tutti bèniri, supratuttu a nanna ca nun sapìa cchiù zoccu arrigalàrici. Na vota ci arrigalau un cappucceḍḍu di villutu russu, e, siccomu ci stava assai pulitu e iḍḍa nun vulìa mittìrisi autru, a chiamaru sempri Cappucceḍḍu Russu. 
Un jornu so matri ci dissi: 
  «Veni, Cappucceḍḍu Russu, te’ un pezzu di fucazza e na buttigghia di vinu, portaccilli â nanna laccarata e malata ca s’arricrìa. Sì gintili, salùtala pi mia. E fa’ a brava, nun nèsciri dâ strata, sannunca caschi e spasci a buttigghia, e a nanna arresta chî manu vacanti».
  «Se, fazzu tuttu bonu», prumisi Cappucceḍḍu Russu â mamma, e ci detti a manu. 
Ma a nanna stava fora, ntô voscu, a menz’ura dû pajisi. Quannu Cappucceḍḍu Russu agghicau nnô voscu, ncuntrau ô lupu, ma nun sapìa ca era na bestia assai tinta e nun era scantata. 
  «Bonjornu, Cappucceḍḍu Russu», ci dissi u lupu. 
  «Grazzi, lupu».
  «Unni vai accussì viatu, Cappucceḍḍu Russu?» 
  «Nnâ nanna». 
  «Chi cci ài sutta ô faudali?»
  «Vinu e fugazza pâ nanna laccarata e vecchia. Ajeri cucemmu u pani, accussì a nforza!»
  «Unni sta to nanna, Cappucceḍḍu Russu?»
  «A un quartu d'ura di ccabbanna, ntô voscu, sutta ê grossi rùvuli. Ḍḍà cc’è a so casa, è sutta â macchia di nuciḍḍari, capaci ca u sai già», dissi Cappucceḍḍu Russu. 
U lupu pinzau ntra di iḍḍu: «Sta picciriḍḍa tinnireḍḍa è un vuccuneḍḍu beḍḍu liccu pi tia, hâ rinèsciri a pigghialla». Fici un pizzuḍḍu di strata cu Cappucceḍḍu Russu, poi ci dissi:
  «Talè quantu beḍḍi ciura cci su’ ntô voscu, Cappucceḍḍu Russu. Picchì‚ nun ti talìi ntunnu? Penzu ca nun senti mancu comu càntanu duci l’aciḍḍuzzi! Ti nni stai tutta seria comu si jissi â scola, ed è accussì allegru nnô voscu!»
Cappucceḍḍu Russu jisau l’occhi e quannu vitti i  raji dû suli ca firtràvanu attraversu l’àrbuli, e tuttu ntunnu chinu di beḍḍi ciura, pinzau: “Si ci portu â nanna un mazzu di ciuri si nni preja, è accussì prestu ca ancora arrivu ‘n tempu”, e fujìu ntô voscu ‘n traccia di ciuri. E quannu nn’avìa cugghiutu unu, cridiva ca ḍḍ’ammeri cci nn’era unu ancora cchiù beḍḍu, currìa ḍḍocu e accussì trasiva sempri cchiù assai ntô voscu. U lupu, mmeci, jìu drittu â casa dâ nanna e tuppulijau â porta. 
  «Cu’ è?»
  «Cappucceḍḍu Russu, ti portu vinu e fugazza, ràpimi». 
  «Abbasta ca jisu u chiaveḍḍu,» vucijau a nanna, 
  «iu sugnu troppu fracca e nun mi pozzu sùsiri». 
U lupu jisau u chiaveḍḍu, trasìu, e senza diri nenti jìu drittu ô lettu dâ nanna e l’agghiuttìu. Appoi nnussau i  so robbi e a scuffia, si curcau ntô lettu e tirau i  curtini.
Ma Cappucceḍḍu Russu avìa già firrijatu ‘n traccia di ciuri, e quannu nn’avìa cugghiutu tanti ca cchiù nun nni puteva purtari, s’arricurdau dâ nanna e si pigghiau a strata pi jiri nni iḍḍa. Quannu arriva, si maravigghiau ca a porta era sbalancata e, trasennu nnâ stanza, appi na mprissioni accussì strana ca pinzau:
 “Bih, signuri, chi scantu oji! E diri ca di sòlitu staju di bon cori câ nanna!” 
Allura ncugnau ô lettu e spustau i  curtini: a nanna era curcata câ scuffia calata supra â facci e aviva n’aspettu streusu. 
  «Oh, nanna, chi aricchi granni ca ài!» 
  «Pi sintìriti megghiu». 
  «Oh, nanna, chi occhi grossi ca ài!»
  «Pi vidìriti megghiu». 
  «Oh, nanna, chi manu granni ca ài!»
  «P’acchiappàriti megghiu». 
  «Ma, nanna, chi vucca scantusa ca ài!»
  «Pi cafuḍḍàriti megghiu!»
E comu dissi sti palori, u lupu sautau dû lettu e agghiuttìu a mischina. Appoi, câ panza china china, si turnau a curcari, s'addurmiscìu e accuminciau a runfulijari forti. Propia tannu, passau ḍḍà davanti u cacciaturi e pinzau ntra di iḍḍu: “Comu runfulija a vecchia! Ci avissi a dari na taliata si avi di bisognu di quarchi cosa”.
 Trasìu ntâ càmmara e, abbicinànnusi ô lettu, vitti u lupu ca iḍḍu avìa assai ca circava. Stava pi puntari a scupetta quannu ci vinni ‘n menti ca forsi u lupu aveva agghiuttutu a nanna e ca puteva ancora sarballa. Adunca nun sparau, ma pigghiau un paru di fòrfici e grapìu a panza dû lupu addurmisciutu. Doppu du’ tagghi vitti strallùciri u cappucceḍḍu russu, e doppu autri dui a picciriḍḍa sautau fora vucijannu: «Oh, era accussì scantata! Era accussì scuru nnâ panza dû lupu!»
Appoi niscìu macari a nanna ancora viva. E Cappucceḍḍu Russu jìu a pigghiau quarchi petra granni e pisanti p’allìnchiri a panza dû lupu e, quannu iḍḍu s’arruspigghiau, pruvau a fujirisinni, ma i  petri èranu accussì pisanti ca sùbbitu cascau ‘n terra e murìu. Èranu cuntenti tutti tri: u cacciaturi pigghiau a peḍḍi dû lupu, a nanna manciau a fugazza e vippi u vinu ca ci avìa purtatu Cappucceḍḍu Russu. E Cappucceḍḍu Russu pinzau ntra di iḍḍa: “Mai cchiù hâ a cùrriri sula ntô voscu, arrassu dû sinteri, quannu a mamma tû pruibbìu”.






Traduzione amatoriale realizzata da Salvatore Longhitano
U lebbru e a tartuca
 «Si cunta e s’arricunta ca cc’era na vota un lebbru ca si vantava di cùrriri cchiù lestu di tutti pari, e ogni vota ca putìa sdunava a tartuca, ca, mischinazza, caminava sempri adaciu adaciu.
«Talè comu sì lenta!», ci diceva, «ntô tempu ca tu fai un passu, iu già sugnu a l'autra banna dû voscu!»
Â pisciacozza nun ci ntirissava dî palori dû lebbru, e cuntinuava tranquilla pâ so strata. 
Un jornu, u lebbru era cchiù matèlicu dû sòlitu, e macari a scuzzara bona e saggia â fini addicidìu d’arrispunnìrici.
«Nun ti vavusijari troppu, macari u lebbru cchiù lestu dû munnu po èssiri battutu, sai?» 
«Ah, se? E cu’ u putissi bàttiri? Vo’ pruvari a battìrimi tu?»
«Picchì no?», rispunnìu a tistunia.
«Allura ti sfidu!», dissi u lebbru accuminciannu a sgrignari. 
U jornu appressu, a matinata, i du’ si ncuntraru, s’appattaru pâ strata di pigghiari e, doppu na taliata di sfida, parteru a tipu mìssili agghiri ô ntraguardu.
Sulu ca u lebbru, doppu na para di sauti, s’addunau ca era accussì avanti rispettu â cufuruna ca addicidìu di firmàrisi: a pisciacozza ancora avìa fattu sulu quarchi cintìmitru. 
U lebbru, adunca, vidennu quantu era lenta a so sfidanti, dicidìu di fari un pìnnicu, tantu cu na para di sauti l’arrippigghiava sicuru.
Doppu un pizzuḍḍu si smarinau â ntrasatta: aveva nzunnatu ca a tartuca era già ô ntraguardu! Circau sùbbitu di capiri unni era a so abbirsarsia ma a vitti quarchi metru cchiù a ḍḍabbanna, mancu ôn terzu dû pircursu. U lebbru si rassicurau e, certu ca a scuzzara nun putìa vìnciri mai mai vista a so lintizza, pinzau di jiri a fari nu schiticchiu.
Di tantu ‘n tantu jittava na taliata â tistunia, ma era menzujornu e iḍḍa era ancora ammeri a mità pircursu.
U lebbru addicidìu, allura, di jiri a pranzari nnê so amici. S’arricriau e s’addivirtìu a chiacchiarijari cu iḍḍi senza frasturnàrisi: a pisciacozza era ancora assai luntana dû traguardu.
Doppu manciatu, rassicuratu dâ lintizza di l’abbirsaria, u lebbru si fici n’autru pinnicuni, assai cchiù cuetu di chiḍḍu d’antura. 
Macari troppu cuetu, picchì quannu s’arrisbigghiau stinnicchiatu stava già scurannu! 
Si pigghiau di pànicu, circau currennu a scuzzara ed èccula ḍḍà: era a na para di cintìmitri dû traguardu!
U lebbru partìu lestu comu u ventu, fujennu dispiratu pi ragghiùnciri a cufuruna, ma uramai era troppu tardu: quannu agghicau ô traguardu, a tistunia era già ḍḍocu a aspittallu. 
U lebbru capìu ca avìa suttavalutatu ḍḍa sfida, e ca avissi avutu a mpignàrisi cchiù assai. P’èssiri veru sicuru di vìnciri, avìa a arrivari sùbbitu ô traguardu, accussì doppu si nni putìa jiri unni vulìa.
«Nun èssiri tristi, me cumpari» ci dissi a pisciacozza, «tutti putimu pèrdiri na vota ntâ vita, e cumunca arricorda ca passu passu si va arrassu!
Murali: si unu fa troppu u spertu e cridi ca è megghiu di l’autri, arrìsica di ristari chî manu vacanti. L’autra murali è ca, ê voti, cci voli assai carma p’uttèniri zoccu s’addisija.










Rivisitazione in siciliano moderno della fiaba popolare La grasta di lu basilicò realizzata da Salvatore Longhitano, fonte e traduzione in italiano
A grasta dû basilicò
Si cunta e s’arricunta ca na vota ca cc’era un patri ca aviva na figghia di nomu Rusiḍḍa, e a mannava â scola nni na majistra picchì â casa nun avìa a nuḍḍu ca ci putìa nzignari. Sta majistra aveva n’àstracu, ca viniva di ‘n facci ô Re. Stu Re avìa un figghiu ca affacciava spissu spissu nta stu jardinu. Na jurnata s’attruvau a affacciari Rusiḍḍa e cantava «Nto nto ron tò! Nto nto ron tò!» e u Riuzzu ci spiau:
«Rusiḍḍa ntontorontò, quantu pàmpini cci su’ ntô basilicò?»
Rusiḍḍa nun ci sappi arrispùnniri e si nni jìu cunfusa nnâ majistra. La majistra ci dissi:
«Chi cci ài?»
«Mi dissi u figghiu dû Re:
“Rusiḍḍa ntontorontò, quantu pàmpini cci su’ ntô basilicò?”»
«E tu, si iḍḍu ti torna a spia, dicci:
“E tu, Re ncurunatu, quantu stiḍḍi cci su’ ntô stiḍḍatu?”»
Ô nnumani a matina, Rusiḍḍa si nni jìu arreri ntô jardinu p’affacciàrisi. Passau u Riuzzu e ci dissi:
«Rusiḍḍa ntontorontò, quantu pàmpini cci su’ ntô basilicò?»
«E tu, Re ncurunatu, quantu stiḍḍi cci su’ ntô stiḍḍatu?», ci  rispunnìu iḍḍa.
Ô Riuzzu sta cosa ci parsi n’affisa, picchì iḍḍu nun ci sappi arrispùnniri e pinzau di cumminaricinni n’autra a iḍḍa. Si jìu a appattari câ majistra e ci dissi:
«Si vassìa mi fa arristari na sira sutta u lettu unni si curca Rusiḍḍa, iu vi fazzu un bonu cumplimentu».
La majistra ci l’accurdau, e vinni l’ura ca si curcau Rusiḍḍa. Mentri ca era ntô lettu, u Riuzzu pigghiau nu spuntuni e si misi a pùnciri Rusiḍḍa di sutta i tàvuli. Rusiḍḍa si dispirava, allura a majistra ci dissi:
«Zoccu ài ca ti disperi?»
«Ahi! Signura majistra, chi puci! Ahi! Signura majistra, chi cìmici!»
U jornu appressu, comu ô sòlitu, Rusiḍḍa si nni jìu ô stissu jardinu e u Riuzzu ci spiau:
«Rusiḍḍa ntontorontò, quantu pàmpini cci su’ ntô basilicò?»
«E tu, Re ncurunatu, quantu stiḍḍi cci su’ ntô stiḍḍatu?»
«Rusiḍḍa, zoccu ài ca nun dormi? Ahi! Signura majistra, chi puci! Ahi! Signura majistra, chi cìmici!»
«Ah! Majistra, vassìa mi tradìu».
Rusiḍḍa si nni jìu â casa di so patri.
«Picchì nun cci vo’ stari cchiù nnâ majistra?», ci spiau u patri.
«Cc’è u Riuzzu ca mi sduna, comu affacciu ntô jardinu mi dici:
“Rusiḍḍa ntontorontò, quantu pàmpini cci su’ ntô basilicò?”
E iu ci arrispunnu:
“E tu, Re ncurunatu, quantu stiḍḍi cci su’ ntô stiḍḍatu?”
Arsira mi curcai ntâ majistra, e passai na nuttata a vutàrimi e arrivutàrimi, ca cridìa ca èranu puci e cìmici. Ma a cosa nun era chista: era u Riuzzu ca mi ncuitava».
«Nun ti pruccupari, figghia mia”, ci dissi u patri, “ca ora cci penzu ju a chiḍḍu c’hê fari”.
Accattau a megghiu mula ca potti attruvari, e appoi fici fari na currija tutta d'oru.
«Pìgghiati sta currija, mèttiti a cavaḍḍu, e va’ a passija sutta u palazzu dû Re».
Accussì fici Rusiḍḍa: si misi a cavaḍḍu, e cu ḍḍa currija ‘n manu abbannijava:
«A cu’ vasa u panaru â mula mia, iu ci dugnu sta beḍḍa currija!»
U Riuzzu a fici chiamari:
«Veni cca, ca u vasu jeu».
E ci vasau u panaru â mula. Rusiḍḍa detti n’ammuttuni â bestia, a bestia partìu, u Riuzzu arristau cû panaru vasatu, e iḍḍa, câ currija ntê manu, vucijau: 
«U panaru â mula u vasasti, ma a currija nun l’avisti», e si nni jìu.
U jornu appressu, a matina, Rusiḍḍa si nni turnau a jiri nnâ majistra.
 «Rusiḍḍa, arreri cca vinisti?»
«Sissignura, me patri voli ca vegnu».
E turnau a affacciari ntô jardinu.
Affacciau u Riuzzu:
«Rosa, Rusiḍḍa, assai avi ca nun ni vidimu».
«Nun aju pututu vèniri», dissi Rusiḍḍa, «ca aju avutu chiffari».
Si vota u Riuzzu:
«U sa’ chi ti dicu?»
«Rusiḍḍa ntontorontò, quantu pàmpini cci su’ntô basilicò?»
«E tu, Re ncurunatu, quantu stiḍḍi cci su’ ntô stiḍḍatu?»
«Rusiḍḍa, zoccu ài ca nun dormi? Ahi! Signura majistra, chi puci! Ahi! Signura majistra, chi cìmici!»
«U panaru â mula u vasasti, ma a currija nun l’avisti».
E u Riuzzu arristau accalatu arretu. Allura ci dissi:
«Va bonu, ora ti nn’hê fari una iu».
U jornu appressu si vistìu di marinaru cu gistri di pisci e si misi a passijari vannijannu:
«Àju pisci, aju pisci!».
Rusiḍḍa dissi â majistra:
«Signura majistra, accattamu i pisci!»
«A quantu i vinni?», spiau a majistra.
«Jo chi vinnu pisci pi sordi? I vinnu pi vasati».
«Ma chi dici veru? Ju ora a staju sintennu sta cosa, ca i pisci si vìnninu pi vasati! Chi cosa streusa!
«Jo ci dicu veru: si vassìa mi duna na vasateḍḍa, jo ci dugnu du’ beḍḍi sciabbacheḍḍa».
Rusiḍḍa, ammuccalapuni, si fici buffunijari e ci detti na vasata. U Riuzzu pigghiau e si nni fujìu purtànnusi i pisci. Si livau i robbi di marinaru e si nni jìu nnô jardinu:
«Rusiḍḍa ntontorontò, quantu pàmpini cci su’ntô basilicò?»
«E tu, Re ncurunatu, quantu stiḍḍi cci su’ ntô stiḍḍatu?»
«Rusiḍḍa, zoccu ài ca nun dormi? Ahi! Signura majistra, chi puci! Ahi! Signura majistra, chi cìmici!»
«U panaru â mula u vasasti, ma a currija nun l’avisti».
«A vasateḍḍa mâ dasti, ma i pisciteḍḍi nun manciasti!»
«Se, ti l’hê fari custari sta vota», dissi Rusiḍḍa.
Pigghiau e si nni jìu nni so papà, e ci cuntau zoccu avìa succidutu.
«Ora, figghia mia, fazzu accabbari sta suvirchiarìa, e nun ti cci mannu cchiù nnâ majistra».
U Riuzzum doppu assai tempu ca nun vitti a Rusiḍḍa, nni cascau malatu dâ pena. So patri, u Re, allura ci dissi:
«Chi cci ài, figghiu me? Dimmi: qual’è a to malatìa?»
«Sugnu malatu, mi sentu mali, chiamàtimi a Junta».
E vìnniru i duttura pâ Junta. Cchiù nun vidìa a Rusiḍḍa e cchiù ci aggravava a malatìa. Rusiḍḍa si vistìu di dutturi furasteri, jìu a palazzu, e dissì ô criatu:
«Purtàtici u missaggiu ô Re, ca cc’è un dutturi furasteri ca po fari stari bonu a so figghiu.
U Re allura u fici acchianari
Pi disiju di so figghiu sanari.
Sùbbitu ’n càmmara u fìciru tràsiri:
«Majistà, prima di vostru figghiu vìdiri
Di na cosa sula vi vogghiu abbisari:
Si senti vuci nun avi a cùrriri
Ca chiḍḍu è signu di l’ammigghiurari.
A prima càmmara m’aviti a chiùdiri,
E ô scuru u vogghiu visitari».
U Re, p’amuri di so figghiu sanari,
Zoccu iḍḍu ci dissi ci vosi accurdari.
Ntâ prima càmmara si misi a cùrriri,
A vuci forti si misi a vannijari:
«Veni a Morti cu l'anchi torti, u figghiu dû Re si vinni a pigghiari!»
E Rusiḍḍa niscìu.
U Re si misi a spiari ô dutturi, e iḍḍu:
«Nenti Majistà, vostru figghiu sanau. Comu agghiorna dumani, l’ât’a purtari ntô jardinu picchì jeu ci spiavu e mi dissi tutti cosi: voli na carusa ca si chiama Rusiḍḍa. Jeu ora cci aju a jiri e ci aju a diri â so majistra di jirisinni nnô jardinu, ca accussì u Riuzzu po stari bonu».
«Dutturi, tuttu chiḍḍu ca dici vassìa», dissi u Re, «sarà fattu comu Diu cumanna. Pi l’amuri di me figghiu, nun sacciu chiḍḍu ca facissi».
U nnumani Rusiḍḍa si nni jìu nnâ majistra.
«Rusiḍḍa, tu cca sì?»
«Vinni p’allianàrimi, vogghiu pigghiari tanticchieḍḍa d’aria, ca avi assai ca nun cci vaju ntô jardinu».
U Re, comu agghiurnau, u primu pinzeri ca appi fu purtari a so figghiu nnô jardinu. Affacciau Rusiḍḍa, u Riuzzu suspirau e dissi:
«Rusiḍḍa ntontorontò, quantu pàmpini cci su’ntô basilicò?»
«Ancora ti spercia, cu tuttu ca sì menzu mortu?», ci arrispunnìu iḍḍa.
«E tu, Re ncurunatu, quantu stiḍḍi cci su’ ntô stiḍḍatu?»
«Rusiḍḍa, zoccu ài ca nun dormi? Ahi! Signura majistra, chi puci! Ahi! Signura majistra, chi cìmici!»
«U panaru â mula u vasasti, ma a currija nun l’avisti».
«A vasateḍḍa mâ dasti, ma i pisciteḍḍi nun manciasti!»
«Veni a Morti cu l'anchi torti, u figghiu dû Re si vinni a pigghiari!»
U Re, ca ntisi diri accussì, desi òrdini ê so vascialli di nun fari nèsciri a Rusiḍḍa di ḍḍa casa, appoi a fici vèniri a palazzu:
«Comu va sta cosa, m’hâ a cuntari».
«Majistà, iu hê jutu â majistra, ca nun aju matri,  aju affacciatu ntô jardinu, e u Riuzzu m’à’ trizzijatu.
E ci cuntau tutti cosi.
«Ora, Majistà, m’hâ fari a grazia, ca m’hâ fari jiri â casa».
«E comu ti nni vai, ca mi facisti mòriri un figghiu!»
«Nenti, iu mi nni vogghiu jiri!»
E tantu fici, ca u Re a fici jiri. U Riuzzu, alluram, dissi ca a vulìa pi mugghieri e u Re e a Rijina, pi l’amuri dû figghiu, nun taliaru ô fattu ca nun èranu genti rijali e jeru nnô patri di Rusiḍḍa:
«Ju a me figghia ci a dugnu», dissi iḍḍu, ma m’hâ dari quaranta jorna di tempu».
Rusiḍḍa si fici purtari un saccu di farina, na quartara di meli e na carrabba, e nni furmau na pupa quant’era iḍḍa. Poi, quannu fu ura di curcàrisi cû Riuzzu, ci dissi:
«Iu m’affruntu a spugghiàrimi davanti a tia, nesci e va’ nta l'autra càmmara, quantu mi spogghiu e mi curcu».
Iḍḍu niscìu, Rusiḍḍa pigghiau a pupa, a curcau ntô lettu, e si pigghiau i lazza dî moḍḍi ‘n manu. Trasìu u maritu, e ci dissi:
«T’arricordi, Rusiḍḍa, quannu iu ti dissi:
“Rusiḍḍa ntontorontò, quantu pàmpini cci su’ntô basilicò?”»
E a pupa ci calau a testa.
«T’arricordi quannu ti vinni a vìnniri i pisci pi vasati?»
E a pupa ci calau a testa. Iḍḍu ci sicutau a fari dumanni, a l'ùrtimu ci spiau:
«E ti nni penti di tuttu chiḍḍu ca mi facisti?»
E a pupa jisau a testa facennu signali ca no. Comu iḍḍu vitti accussì, tirau fora na sciàbbula e tagghiau u coḍḍu dâ pupa, si spasciau a carrabba ca stava a menzu ô coddu, e niscìu u meli. Iḍḍu, pâ raggia, si liccau a sciàbbula e dissi:
«Oh! Ch’è duci u sangu di me mugghieri! E cu’ mi teni ca m’ammazzu, ora ca persi a me mugghieri accussì duci?»
Comu iḍḍu dissi accussì, Rusiḍḍa niscìu di sutta u lettu e schigghiau:
«Viva sugnu! Viva sugnu!»
E s’abbrazzaru.
       E a pupa di zùccaru e meli
       Sâ manciaru maritu e mugghieri.


















































Traduzione amatoriale realizzata da Salvatore Longhitano, fonte: (ENG)
I tri purciḍḍuzzi 
Si cunta e s’arricunta ca cc’era na vota na vecchia mamma porcu ca avìa tri purciḍḍuzzi e nun avìa bastanti manciari pi nutricalli. Accussì, quannu foru bastanti granni, i mannau pedi pedi pû munnu a circari furtuna.
U primu purciḍḍuzzu era assai vili. Nun vulìa travagghiari pi nenti e custruìu a so casa câ pagghia. U sicunnu purciḍḍuzzu si mpignau tanticchia cchiù assai, ma macari iḍḍu era n’anticchieḍḍa vili e custruìu a so casa chî vastuna. Appoi cantaru, abballaru e jucaru nzèmmula tuttu u jornu. U terzu purciḍḍuzzu travagghiau duru tuttu u jornu e custruìu a so casa chî maduna. Era na casa rubbusta, cu un beḍḍu fucaloru e na ciminìa. Pariva ca putiva arrisìstiri ê venti cchiù forti.
U jornu appressu, un lupu passau, pi cumminazzioni, pâ vaneḍḍa unni stàvanu i tri purciḍḍuzzi, vitti a casa di pagghia e sintìu u ciauru dû purciḍḍuzzu dintra. Pinzau ca u purciḍḍuzzu avissi statu n’òttimu pastu e ci fici a gula nicchi nicchi. Accussì tuppulijau â porta e dissi:
«Purciḍḍuzzu! Purciḍḍuzzu! Fammi tràsiri! Fammi tràsiri!»
Ma u purciḍḍuzzu vitti i ciampuna dû lupu attraversu u pirtusu dâ sirratura, accussì arrispunnìu:
 «No! No! No!» 
Allura u lupu ammustrau i denti e dissi:
«Allura ciusciu, e ciusciu, e sdirrupu a to casa!»
Allura ciusciau e ciusciau e sdirrupau a casa! U lupu grapìu i gargi e muzzicau cchiù ca potti, ma u primu purciḍḍuzzu fujìu e currìu a ammucciàrisi cû sicunnu purciḍḍuzzu.
U lupu sicutau a strata e passau davanzi â sicunna casa fatta di vastuna. Vitti a casa, sintìu u ciauru dî purciḍḍuzzi dintra e ci vinni u cori di manciarisilli pinzannu â cena bona ca avìssiru statu.
Allura tuppulijau â porta e dissi:
«Purciḍḍuzzi! Purciḍḍuzzi! Facìtimi tràsiri! Facìtimi tràsiri!»
Ma i purciḍḍuzzi vìttiru l’aricchi puntuti dû lupu attraversu u pirtusu dâ sirratura e rispunneru:
«No! No! No!»
 Allura u lupu ammustrau i denti e dissi:
«Allura ciusciu, e ciusciu, e sdirrupu a vostra casa!»
Allura ciusciau e ciusciau e sdirrupau a casa! U lupu era liccu e circau d’acchiappari tutti dui i purciḍḍuzzi nta na vota sula, ma nun nni pigghiau mancu unu! Detti un muzzicuni a l’aria e i du’ purciḍḍuzzi fujeru lesti quantu i so zòcculi nichi i putèvanu purtari.
U lupu l’assicutau pâ vaneḍḍa e pi picca nun i pigghiau. Ma agghicaru â casa di maduna e ntapparu a porta prima ca u lupu putissi pigghialli. I tri purciḍḍuzzi èranu scantatuni, sapìanu ca u lupu vuliva mancialli. Ed era assai, assai veru. U lupu nun avìa manciatu pi tuttu u jornu e ci avìa vinutu nu granni pitittu assicutannu i purciḍḍuzzi e ora sintìa u ciauru di tutti tri dintra e sapìa ca i tri purciḍḍuzzi avìssiru statu na beḍḍa taffijatina.
Accussì u lupu tuppulijau â porta e dissi:
«Purciḍḍuzzi! Purciḍḍuzzi! Facìtimi tràsiri! Facìtimi tràsiri!»
Ma i purciḍḍuzzi vìttiru l’occhi nichi dû lupu attraversu u pirtusu dâ sirratura e arrispunneru:
«No! No! No!»
Allura u lupu ammustrau i denti e dissi:
«Allura ciusciu, e ciusciu, e sdirrupu a vostra casa!»
E bonu, ciusciau e ciusciau. Ciusciau e ciusciau. Ciusciau, ciusciau, ciusciau, ciusciau, ma nun sâ fidau a sdirrupari a casa. Â fini ci mancau u ciatu e nun potti cchiù ciusciari. Accussì si firmau a arripusari e a riflèttiri tanticchia.
Ma chistu era troppu. U lupu, arraggiatu e furiusu, giurau ca avissi scinnutu dâ ciminìa e s’avissi manciatu u purciḍḍuzzu pi cena. Ma mentri acchianava supra ô tettu, u purciḍḍuzzu aḍḍumau un focu ardenti e misi a vùgghiri na quadara china d'acqua. Appoi, propia mentri ca u lupu scinneva dâ ciminìa, u purciḍḍuzzu livau u cuverchiu e plop! U lupu cascau nna l'acqua vugghienti e murìu. I du’ giùvini purciḍḍuzzi si pinteru ca foru accussì vili a custruiri i so casi. Usaru macari iḍḍi i maduna pi custruilli e tutti tri i purciḍḍuzzi camparu filici e cuntenti.
Murali dâ fàvula: "U travagghiu duru e u mpignu pàganu sempri".
















































Rivisitazione in siciliano moderno della fiaba popolare Tridicinu realizzata da Salvatore Longhitano, fonte
Tridicinu
Na vota, si cunta e s'arriccunta, ca cc'era un patri ca avìa trìdici figghi, e u cchiù nicu si chiamava Tridicinu. Stu patri nun aviva comu campari a sti figghi, e stimpunijava a so vita jennu a minestra. A matri, pi falli spidugghiari, ci diceva: 
«Cu' veni primu si mancia a minestra cotta».
Tridicinu turnava sempri u primu, e a minestra cotta tuccava sempri a iḍḍu, e pi chistu i so frati ci purtàvanu odiu e circàvanu a manera pi livarisillu di ‘n menzu.
Un jornu u Re jittau un bannu pâ cità, ca cu’ sâ fidava a jiri a pigghiari a cuttunina dû Patri Dragu, ci dava un tùmminu di munita d'oru. I frati di Tridicinu si ci prisintaru e dìssiru: 
«Majistà, avemu un frati, ca si chiama Tridicinu, ca sâ fida a fari chistu e autru».
«Facìtilu vèniri ora ora», dissi u Re.
Ci purtaru a Tridicinu, e chistu dissi: 
«Majistà, ma comu po èssiri: livari a cuttunina ô Dragu? Si chiḍḍu mi vidi mi mancia».
«Nenti, cci hâ jiri!», dissi u  Re, «sacciu ca sì valenti, e sta valintizza l'hâ fari».
Tridicinu partìu, e jìu â casa dû Patri Dragu: iḍḍu avìa nisciutu, a Mamma Draga era dintra â cucina. Trasìu cotu cotu, e si misi sutta ô lettu. A sira, u Patri Dragu turnau, manciau e si curcau, e curcànnusi dissi:
«Sentu un ciauru di carni munnana, unni a viju mi l'agghiuttu sana!»
A Draga allura arrispunnìu: 
«Cuitàtivi! Cca dintra nun cci à’ vinutu nuḍḍu!»
U Dragu accuminciau a runfulijari, Tridicinu tirau n’anticchia a cuttunina e u Dragu s'arruspigghiau: 
«Cu' è ḍḍocu?»
E Tridicinu si misi a fari «Miau! Miau!», comu na gatta. A Mamma Draga ci dissi «Chissi! chissi!» e battìu i manu, appoi s'addurmiscìu arreri cû Dragu. Allura Tridicinu detti un tiruni forti, acchiappau a cuttunina, e fujìu. U Dragu u ntisi cùrriri, u canuscìu ntô scuru e dissi: 
«Ti canusciu! Sì Tridicinu, e nun dubbitari!»
Doppu tempu, u Re fici jittari n'autru bannu, ca cu' ci pigghiava u cavaḍḍu ô Dragu, e u purtava a iḍḍu, ci dava un tùmminu di munita d'oru.
Tridicinu si ci turnau a prisintari, e ci dumannau ô Re na scala di sita e un saccu di mustazzoli di meli. Tridicinu partìu cu sti cosi, e jìu di notti â casa dû Dragu: acchianau senza ca u ntìsiru e scinnìu â staḍḍa. U cavaḍḍu jiniau vidènnulu, ma iḍḍu ci detti na mustazzola e ci dissi: 
«Vidi ch’è duci? Si tu veni cu mia, u me patruni ti duna sempri chisti». 
Appoi ci nni detti n'autra e dissi: 
«Fatti accavarcari, videmu comu cci jemu».
E accussì l’accavarcau, u jìu pascennu di mustazzoli, e sû purtau â staḍḍa dû Re.
U Re fici doppu n'autru bannu, ca dava du' tùmmina di munita d'oru a cu' ci purtava u  chiumazzu dû Dragu. Tridicinu ci dissi
«Majistà, e chistu comu po èssiri? U chiumazzu è tuttu chinu di campaneḍḍi, e u Dragu sapiti ca s’arrisbigghia macari cû  ciatu».
«Nenti nni sacciu», dissi u  Re, jeu «u vogghiu a ogni costu».
E Tridicinu partìu e si jìu a nziccari sutta u lettu dû Dragu. A menzanotti stinnìu a manu adaciu adaciu ma i campaneḍḍi sunaru tutti. 
«Cu' è ḍḍocu?», vucijau u Dragu.
«Nenti», arrispunnìu a Mamma draga, «capaci ca è u ventu ca i fa sunari».
Ma u Patri dragu, ca stava cû sùspicu, fincìu ca durmiva e stava cu l'aricchi appizzati. Tridicinu stinnìu arreri a manu e bàffiti! U Dragu stinnìu u vrazzu e l'acchiappau.
«Ncappasti ora! Aspetta, ca t'hê fari chiànciri a prima, a sicunna e a terza».
Doppu chistu misi a Tridicinu dintra na vutti, e si misi a nutricallu a pàssuli e ficu. Doppu chistu ci dissi: 
«Affaccia u  jìditu, Tridicineḍḍu, quantu viju si ngrassasti»
Tridicinu vitti ḍḍà na cuda di surci, e affacciau chiḍḍa. 
«Ah, chi sì siccu!», dissi u Dragu, «e macari fitusu! Mancia, figghiu, te' pàssuli e ficu, e ngrassa viatu!» 
A capu dî jorna, u Dragu u turnau a chiamari p’affacciari u jiditeḍḍu e Tridicinu affacciau na cuda di fusu.
«Bih, mischinu! Ancora siccu sì? Mancia, mancia, e ngrassa viatu».
A capu dû misi Tridicinu nun appi cchiù zoccu affacciari, e appi a fari vìdiri u jiditu so. U Dragu si misi a schigghiari pi l’alligrizza:
«Ngrassau, ngrassau!» 
A Draga allura currìu, e u Dragu ci dissi: 
«Sùbbitu, Draga mia, camiati u furnu tri notti e tri jorna, ca jeu vaju a chiamu ê nostri parenti, e di Tridicinu facemu na beḍḍa taffijatina!»
La Draga camiau u furnu tri jorna e tri notti, e â fini dî tri jorna e tri notti niscìu a Tridicinu dâ vutti e ci dissi:
«Veni cca, Tridicinu, ca âm’a nfurnari l'agneḍḍu».
Ma Tridicinu si manciau i pinzeri dâ Draga, e comu ncugnau ô furnu ci dissi:
«Ih, Mamma Draga, chi cosa nìgura chi cc'è a ḍḍ'agnuni di furnu! Chi è?»
A Draga si calau tanticchia, ma nun vitti nenti. 
«Calàtivi ancora», ci dicìa Tridicinu, «ca a viditi».
Comu iḍḍa si calau ancora, Tridicinu l'ammuttau pî pedi e a jittau ntô furnu, e appoi misi macari a balata. Comu fu cotta, a niscìu pulita pulita: a spartìu dâ currija, fici i gammi pezzi pezzi e i misi a tavula. Mmeci u bustu chî vrazza e a testa i misi nnô  lettu, sutta i linzola, e ci cumminau un lazzu ô varbarottu e n’autru lazzu arretu ô tuppu.
Arrivau u Dragu chî cummitati, e attruvaru i chiatta a tàvula. Jeru ô lettu, e u Dragu dissi:
«Mamma Draga, vuliti manciari?» 
Tridicinu tirau u lazzu, e a Mamma Draga jisau a testa. 
«Comu siti, stanca?»
E Tridicinu di sutta u lettu ammucciatu tirau l'autru lazzu e ci fici calari a testa. Pi cumminazzioni, una dî parenti jìu pi smòviri i cuperti, e s’addunau ca a Mamma Draga era morta e sulu menza. Allura jittau na schigghia forti: 
«Tradimentu! Tradimentu!»
Comu sinteru sti palori, tutti curreru ntunnu ô lettu. Nna stu schifiju e cunfusioni Tridicinu fujìu di sutta u  lettu e si nni jìu ntô Re, purtànnuci u chiumazzu e i megghiu cosi boni dû Dragu.
A stu fattu, u Re ci dissi a Tridicinu:
«Senti, Tridicinu, comu ùrtima valintizza vogghiu purtatu cca vivu e sanu u Patri Dragu stissu ‘n pirsuna».
«E comu, Majistà!», arrispunnìu Tridicinu. Ma sùbbitu ci vinni na pinzata e dissi: 
«Ora cci penzu iu!» 
Si fici fari na cascia beḍḍa forti, si vistìu di mònacu cu na varbazza finta longa tanta, e si nni jìu supra â muntagnola, ncostu â casa dû Dragu. Ḍḍà, accuminzau a vannijari, chiamannu ô Dragu, e ci dissi:
«U canusciti a Tridicinu? Stu sciliratu ammazzau ô nostru patri vardianu: ma siḍḍu u ncagghiu…. Siḍḍu u ncagghiu, l'hê chiùdiri dintra sta cascia!»
A sti palori u Dragu accosta e dici: 
«Puru jeu vi vogghiu ajutari contra stu sciliratu e assassinu, ca nun sapiti zoccu m’à’ fattu».
 E si misi a cuntàricci a so storia. 
«Ma comu facemu», ci dissi u fintu mònacu, «ca ju a Tridicinu nun u canusciu? Vassìa u sapi com’è fattu?»
«Gnursì».
«E allura, Patri Dragu, mi dicissi, chi statura avi?»
«Quantu a mia». 
«Adunca si è autu comu a vassìa», dissi u fintu Mònacu, «pruvamu a vìdiri si vassìa cci capi nta sta cascia: si cci capi vassìa, cci capi iḍḍu».
«Va bonu!» dissi u Dragu, e trasìu dintra a cascia. Allura Tridicinu a chiudìu e ci dissi: 
«Taliassi bonu, Patri Dragu, si cci su’ pirtusa». 
«Nun cci nn'è», arripunnìu iḍḍu. 
«Aspittassi, videmu si si chiudi bona e siḍḍu è pisanti a carricalla».
E nta stu mentri Tridicinu chiudìu e nchiuvau a cascia, sâ carricau e si misi a cùrriri pâ cità. Comu u Dragu schigghiau «Basta, ora!», Tridicinu accuminciau a cùrriri lestu lestu, e ridennu ci cantau pi mpignu sta canzuna:

“Iu sugnu Tridicinu,
Ca ti portu supra ô schinu,
Ti nn'hê fattu e ti nn'hê fari,
E ô Re t'hê cunzignari”
Quannu agghicau nnô Re, chiḍḍu fici ncatinari ô Dragu pî manu e pî pedi cu na catina di ferru, e accussì ci fici rùdiri l'ossa pi tutta a so vitazza. Appoi detti a Tridicinu quantu cchiù ricchizzi e trisori ci potti dari, e u vosi sempri â so spaḍḍa comu omu valenti dâ prima cima.
Tridicinu e u Re arristaru filici e cuntenti,
E nuiautri cca ca ni munnamu i denti.  






















Rivisitazione in siciliano della fiaba Cenerentola realizzata da Salvatore Longhitano, fonte principale, fonte secondaria 
Cinnireḍḍa
Si cunta e s’arricunta ca a mugghieri di n’omu riccu cascau malata e, quannu sintìu ncugnari a fini, chiamau ô capizzali a so ùnica figghitta e ci dissi:
«Sì sempri miti e bona, accussì u Signuruzzu t’ajuta, jeu ti talìu dû celu e ti sugnu vicina».
Appoi chiudìu l’occhi e murìu. A carusa jiva tutti i jorna â sipurtura di so matri, chiancìa ed era sempri miti e bona. A nivi cummigghiau a sipurtura d’un mantu jancu, e quannu u suli u livau, l’omu si turnau a maritari.
A fìmmina avìa du’ figghi ca si purtau ‘n casa, ed èranu beḍḍi e janchi di facci, ma ladi e nìvuri di cori. Pâ figghiastra accuminzaru jorna tristi. «Chi voli ḍḍa bona a nenti?», ci dicèvanu iḍḍi. 
«Cu’ mancia pani, si l’hâ abbuscari: fora, lavannara!» 
Ci pigghiaru i so beḍḍi robbi, ci dèttiru di nnussari na vecchia tùnica griggia e a cunnuceru ‘n cucina buffunijànnula. Ḍḍocu avìa a fari u cani: si susiva prima ca agghiurnava, purtava l’acqua, aḍḍumava u focu, cucinava e lavava. Sparti, i soru ci nni cumminàvanu di tutti i culura, a sdilliggiàvanu e ci sdivacàvanu cìciri e linticchi ntâ cìnniri, accussì ca l’avìa a cògghiri unu a unu. A sira, quannu era stanca, nun jeva a lettu, ma s’avìa a curcari nnâ cìnniri ncostu ô fucularu. Ḍḍocu scuprìu ca cc’era na tana di surciteḍḍi ca addivintaru i so megghiu amici e, siccomu era sempri lorda e mpruvulazzata, a chiamàvanu “Cinnireḍḍa”.
Un jornu, u patri si nni vosi jiri â fera e spiau ê du’ figghiastri soccu ci avìa a purtari. 
«Beḍḍi robbi», dissi a prima.
«Perni e gemmi», dissi a sicunna. 
«E tu, Cinnireḍḍa, chi vo’?»
«Patri, a prima ramiceḍḍa ca vi ntappa cû cappeḍḍu â turnata», arrispunnìu Cinnireḍḍa.
Accussì iḍḍu accattau beḍḍi robbi, perni e gemmi pî du’ figghastri e, â turnata, mentri caaccavarcava p’un vuschiceḍḍu virdi, sfriciau na rama di nuciḍḍara e ci causcau u cappeḍḍu. Allura iḍḍu cugghìu a ramiceḍḍa e quannu agghicau â casa ci desi ê du’ figghiastri zoccu avìanu dumannatu, e a Cinnireḍḍa ci detti a rama di nuciḍḍara. Cinnireḍḍa a pigghiau, a jìu a chiantau ntâ sipurtura dâ matri e chiancìu accussì assai ca i làcrimi l’abbiviraru. Accussì criscìu e addivintau un beḍḍu àrbulu. Cinnireḍḍa cci jeva tri voti ô jornu, chianceva e prijava, e ogni vota s’appujava supra a chianta n’aciḍḍuzzu ca ci dava soccu avìa addisijatu.
Un jornu mmattìu ca u Re detti na festa ca avìa a durari tri jorna pi fari scartari na mugghieri a so figghiu. Macari i du’ surastri foru mmitati, adunca chiamaru Cinnireḍḍa e ci dìssiru:
«Pèttinani, scupitta i scarpi e allazza i vùcculi: stamu jennu a abballari â festa dû Re».
Cinnireḍḍa l’ascutau, ma chianciva, picchì macari iḍḍa avissi jutu a bon cori ô ballu, e prijau a matrigna di ci accurdari u pirmisu.
«Tu, Cinnireḍḍa, nun ài nenti di mittìriti ncoḍḍu, nun sai abballari e vulissi jiri a nozzi!»
Ma Cinnireḍḍa era ncutta, e â fini a matrastra ci dissi:
«Ti sdivacu ntâ cìnniri un chiattu di linticchi e si nna du’ uri l’accampi tutti, po’ jiri macari tu».
A matrastra ci sdivacau i linticchi ntâ cìnniri, ma a carusa jìu nta l'ortu ca stava arretu â casa e chiamau:
«Duci palummeḍḍi me, e vuiautri, turtureḍḍi, e  vuiautri, aciḍḍuzzi dû celu, viniti e ajutàtimi a scartari i i linticchi:
Chiḍḍi boni a mia i dati,
chiḍḍi tinti vî manciati» 
Allura dâ finestra dâ cucina traseru du’ palummi janchi e appoi i turtureḍḍi e â fini, ciuciulijannu e sbulazzannu, traseru tutti l’aciḍḍuzzi dû celu e s’appujaru ntunnu â cìnniri. I palummeḍḍi tistijaru e accuminciaru a fari “picchi, picchi, picchi, picchi”, e adunca si cci mìsiru macari l’autri a fari “picchi, picchi, picchi, picchi”, e accucchiaru tutti i coccia boni nnô chiattu. Nun avìa passatu n’ura ca già avìanu finutu e si nni vularu via. Allura a picciotta, tutta cuntenta, purtau u chiattu â matrastra e cridìa ca putiva jiri ê nozzi macari iḍḍa. Ma a matrastra dissi:
«No, Cinnireḍḍa, nun ài robbi e nun sai abballari: nun cci veni».
Ma Cinnireḍḍa si misi a chiànciri, e chiḍḍa dissi:
«Si nta n’ura arrinesci a cògghiri dâ cìnniri du’ chiatta chini di linticchi, beḍḍi e puliti, veni macari tu».
E pinzava “Sicuru nun cci rinesci”. Quannu a matrastra avìa sdivacatu i du’ chiatta di linticchi ntâ cìnniri, a figghiola jìu nta l'ortu arreri â casa e vannijau:
«Duci palummeḍḍi me, e vuiautri, turtureḍḍi, e  vuiautri, aciḍḍuzzi dû celu, viniti e ajutàtimi a scartari i linticchi:
Chiḍḍi boni a mia i dati,
chiḍḍi tinti vî manciati» 
Allura dâ finestra dâ cucina traseru du’ palummi janchi e appoi i turtureḍḍi e â fini, ciuciulijannu e sbulazzannu, traseru tutti l’aciḍḍuzzi dû celu e s’appujaru ntunnu â cìnniri. Puru sta vota accucchiaru tutti i coccia boni ntô chiattu. Nun avìa passatu menz’ura ca già avìanu accabbatu e si nni vularu via. Cinnireḍḍa turnau a purtari i chiatta â Matrastra, ma iḍḍa ci dissi:
«È nùtili: tu nun veni, picchì nun ài robbi e nun sai abballari, n’avìssimu a affruntari di tia».
Accussì dittu si nni jìu chî so du’ figghi.
Arristata sula, Cinnireḍḍa jìu â sipurtura dâ matri sutta a nuciḍḍara pi chiànciri. Ma eccu ca, â ntrasatta, cumparìu na fatuzza nica e chiattuliḍḍa cu un surrisu allegru, tutta vistuta di rosa. Taliànnusi ntunnu ncuriusuta, ci dissi a Cinnireḍḍa:
«Forza, nun chiànciri ca ora abbersu tuttu jeu. Dimmi tanticchieḍḍa, vulissi jiri ô ballu macari tu?»
«Mi piacissi assai», arrispunnìu, «ma è mpussìbbili! Nun aju mancu n’àbbitu di sira…»
«Nun esisti a palora “mpussìbbili” pi na fata», dissi arriminànnuci a so bacchetta nfatata sutta u nasu. 
«Vogghiu ascutari u to disiju, ma mi giuva na cucuzza».
«Na cucuzza?», arripitìu surprisa Cinnireḍḍa. 
«Appoi chiama i to amici surciteḍḍi e puru na tarpa».
Cinnireḍḍa currìu nta l'ortu, scartau a cucuzza cchiù granni e chiamau i so amici. A fata succhiudìu l’occhi e… magarìa! A cucuzza si trasfurmau nta na carrozza fantàstica, i surciteḍdi ‘n cavaḍḍi janchi sapuriti e a tarpuna ntôn cucchieri pirfettu.
«Eccu fattu, zuccarata, ma manca a cosa cchiù mpurtanti!»
Strincìu l’occhi, mpugnau a so bacchetta e a tùnica di Cinnireḍḍa si trasfurmau nnôn àbbitu favulusu, tissutu cu fila di sita azzola e trapuntatu di perni cànniti. Era tutta beḍḍa allicchittata: parìa na principissa vera!
«Ora po’ jiri ô ballu, ma arricorda na cosa assai mpurtanti», ci dissi a fata cû so surrisu filici, «a me magarìa dura sulu nzinu a menzanotti. Â dudicìsima mota di raloggiu a carrozza addiventa arreri cucuzza, i cavaḍḍi surciteḍḍi e i to robbi pagghiazzi!»
Cinnireḍḍa arringrazziau a fatuzza, acchianau ntâ carrozza e partìu filici agghiri ô palazzu. Finarmenti trasìu nnâ sala di ballu: quannu cumparìu davanzi ê mmitati, calau un silenziu granni, macari l’urchestra finìu di sunari, alluccuta di ḍḍa biḍḍizza. 
Ma era accussì beḍḍa nta ḍḍ’àbbitu riccu ca i soru e a matrastra nun a canusceru e pinzaru ca era na principissa scanusciuta. A Cinnireḍḍa nun cci pinzaru mancu pi sbagghiu, e cridèvanu ca si nni stava â casa ntâ lurdìa. U Prìncipi, cchiù assai di tutti l'autri, arristau senza ciatu pâ so grazzia e simplicità. Ntra tutti i carusi ca avìa vistu ‘n curti, ḍḍa picciotta era comu na rosa appena ciuruta! I surastri strudusi e a matrastra si rudèvunu dâ raggia pi ḍḍa scanusciuta ca avìa scunzatu i so chiani, propia nnô menzu dâ sirata.
Tuttu nzèmmula, u ruloggiu dâ turri sunau a prima mota di menzanotti. Cinnireḍḍa, ricurdànnusi di zoccu ci avìa dittu a fata, fujìu dî vrazza dû so prìncipi senza mancu salutallu. Mentri ca curreva jusu dâ scalunata dû palazzu rijali, attruppicau e persi na scarpuzza di cristaudu. Nun si putìa firmari, uramai u raloggiu stava già battennu a sèttima mota e nun cc’era cchiù tempu! U Prìncipi a vitti sgriḍḍari cû so vistitu azzolu beḍḍu beḍḍu, ma a firmalla nun cci potti.
Cinnireḍḍa acchianau lesta ntâ carrozza e fujìu. Appoi ascutau u dudicìsima mota: i palori dâ fata bona si fìcinu veri subbitaniamenti. 
Doppu quarchi jornu, turnau a tuppulijari â porta u paggiu, purtava supra a un chiumazzu a scarpuzza di cristaudu.
«P’òrdini dû Re, tutti i carusi dû regnu s’ànnu a nzajari sta scarpuzza», dissi u paggiu.
«Cu’ rinesci a nziccalla marita u nostru prìncipi!»
Avìavu a taliari i surastri! Currèvanu tutti eccitati a dritta e a manca nnâ casa, si sciarrijàvanu  p’addicìdiri cu’ avìa a nzajari prima e pruvaru a nziccari a scarpuzza ammuttannu forti, ma ammàtula. U paggiu s’addunau di Cinnireḍḍa ca arristava di parti. 
“Tutti i picciotti l’ànnu a nzajari!», ci dissi.
«Ma comu, ora nun diciti fissarìi, iḍḍa è sulu na strazzuneḍḍa!», arrispunnìu a matrastra sdignata.
«Òrdini dû Re!», ci dissi u paggiu siveru, prujennu a scarpuzza puru a Cinnireḍḍa. 
Mmagginati a facci dî tri fìmmini quannu vìttiru ca era pirfetta e parìa propia fatta a misura pû so piduzzu! Tannu, ammammaluccuti, canusceru a carusa scanusciuta dû ballu. U paggiu rijali accumpagnau a Cinnireḍḍa, â matrastra e ê surastri a palazzu, unni, jorna appressu, si cilibbraru i nozzi favulusi: i ziti foru fistijati a longu cu mùsichi e danzi pi tutta a notti!
P’òrdini dû re, foru mmitati macari a fatuzza, i surciteḍḍi e a tarpa ca avìa fattu di cucchieri.
U Prìncipi, prijatu e giujusu picchì, finarmenti, aviva asciatu a principissa duci ca s’avìa scantatu di pèrdiri pi sempri, scinnìu cu iḍḍa a scalunata ammeri â sala dâ taffijatina. A matrastra e i surastri, mmeci, caperu i nciustizzi e i tinturìi ca avèvanu fattu assuppari a Cinnireḍḍa tutti ḍḍi anni, s’abbiaru pintuti ê so pedi e ci addumannaru pirdunu sinceri. Cinnireḍḍa u fici a bon cori: era troppu filici nta ḍḍu mumentu pi pruvari rancuri. Accussì macari i surastri si maritaru u stissu jornu cu du’ gintilòmini di corti e nun si sciarrijaru cchiù.
Tutti jeru a stari nnô palazzu dû Prìncipi, macari i surciteḍḍi ca Cinnireḍḍa s’avìa vulutu purtari, àppiru na cantina sbisesta e un fucularu tuttu pi iḍḍi unni putìanu jucari e ammucciàrisi. A tarpuna, appoi, ntê jardini dû casteḍḍu chini di ciuri e chianti ciaurusi assai, s’addivirteva e scavava gaḍḍarìi senza fini, niscennu â ntrasatta. Macari a fatuzza chiattuliḍḍa, tutta vistuta di rosa, di tantu ‘n tantu, cumparìa surridenti dû fucularu, pi salutari i so amici  câ bacchetta nfatata ‘n manu.  Tutti arristaru filici e cuntenti, ma, pi nostra disgrazzia, nun ni dèsiru nenti.






















Traduzione amatoriale realizzata da Salvatore Longhitano del racconto Ce n’è troppo di Natale di Dino Buzzati
 Testo originale
Cci nn’è troppu di Natali
Ntô paradisu di l’armali l’arma dû sciccareḍḍu spiau a l'arma dû voi:
– T’arricordi pi casu ḍḍa notti, assai anni arreri, quannu n’attruvammu nta na speci di capanna e ḍḍà, ntâ manciatura…?
– Aspetta ca cci penzu… Ma se – arrispunnìu lu voi – Ntâ manciatura, siḍḍu arricordu bonu, cc’era un picciriḍḍu appena nasciutu.
– Bravu. E di tannu rinesci a mmagginari quantu anni passaru?
– Iu? Avà, câ mimoria di voi ca m’attrovu.
– Millinuvicentusittanta, a bàttiri giustu.
– Mìzzica!
– E a prupòsitu, lu sai cu’ era ḍḍ’aḍḍevu?
– Comu l’avissi a sapiri? Era genti ‘n passu, si nun sbagghiu. Certu, era n’aḍḍevu beḍḍu beḍḍu.
Lu sciccareḍḍu stifinijau quarchi cosa nta n’aricchiu ô voi.
– Ma no! – fici iḍḍu – Pû veru? Mi stai babbijannu speru.
– La virità. Lu giuru. D’autru latu jeu sùbbitu l’avìa caputu…
– Iu no – cunfissau lu voi – Si vidi ca tu sì cchiù ntilliggenti. Nun l’avissi dittu mai. Cu tuttu ca, certu, a taliallu, era un figghittu straurdinariu.
– Bonu, di tannu l’òmini tutti l’anni fannu granni festa pi l’annivirsariu dâ so nàscita. Pi iḍḍi è la jurnata cchiù beḍḍa. L’avissi a vìdiri. È lu tempu dâ cueti, dâ ducizza, di l’abbentu di l’arma, dâ paci, dî gioji familiari, dû vulìrisi beni. Macari li malacunnutta addivèntanu boni comu l’agneḍḍi. Lu chiàmanu Natali. Anzi, mi vinni na pinzata. Già ca cci semu, picchì nun jemu a dari na taliata?
– Unni?
– Jusu ntâ Terra, no!
– Ci à’ statu già?
– Tutti l’anni, o quasi, fazzu na fujuta. Àju un lassapassari spiciali. Tû po’ fari macari tu. Â fini, quarchi mèritu putemu vantallu, nuiautri dui.
 – P’aviri quadijatu lu picciriḍḍu cû ciatu?
– Forza, veni, si nun voi pèrdiri lu megghiu. Oji è la Viggilia.
– E lu lassapassari pi mia?
– Àju un cucinu a l'ufficiu passaporti.
Lu lassapassari fu cuncessu. Parteru. Leggi leggi, comu mammìfari spirduali. Planaru ntâ Terra, ucchijaru un lustru e puntaru ammeri ḍḍocu. Lu lustru era di na cità granni granni. Ed eccu lu sciccareḍḍu e lu voi firrijari pî vii dû centru. Trattànnusi di spirdi, màchini e trammi ci passàvanu attraversu senza dannu, e a so vota li du’ armali passàvanu attraversu li mura comu si èranu fatti d’aria. Accussì putìanu vìdiri bonu tutti cosi.
Era nu spittàculu mprissiunanti, milli lumi, li scaffarrati, li ghirlanni, l’abbiti e lu sbisestu margudi màchini, e lu furmiculìu di giulìu dâ genti ca jiva e viniva, trasìa e niscìa, tutti càrrichi di pacchi e pacchiteḍḍi, cu na sprissioni anziusa e sdilliniusa, comu s’avìssiru statu assicutati. Lu sciccareḍḍu parìa addivirtutu. Lu voi si taliava ntunnu cu scantu.
– Senti, cumpari: m’avevi dittu ca mi purtavi a vìdiri lu Natali. Capaci ca ti sbagghiasti, cca stannu facennu la guerra. 
– Ma nun vidi ca su’ tutti cuntenti?
– Cuntenti? A mia pazzi pàrinu.
– Picchì tu sì un pruvinciali, caru lu me voi. Tu nun sì pràtticu di l’òmini muderni, tuttu cca. Pi sintìrisi filici, ànnu di bisognu di sminnàrisi li nerbi.
Pi livàrisi di ḍḍu ammuinu, lu voi, valènnusi dâ so natura di spirdu, fici na sbulazzateḍḍa e si firmau a smicciari na finestra dû dècimu chianu. E lu sciccareḍḍu, gentilimenti, arreri. 
Vìttiru na càmmara ammubbiliata riccamenti e ntâ stanza, assittata a na tàvula, na signura assai frasturnata. 
Â so manu manca, supra â tàvula, un munzeḍḍu autu menzu metri di carti e cartuneḍḍi culurati, â so manu dritta na culonna di cartuneḍḍi janchi. Cû chiaru virberiu di nun pèrdiri un minutu, la signura, lesta lesta, pigghiava unu dî cartuneḍḍi culurati, lu sciaminava nta nu stanti e appoi cunzurtava grossi vuluma, sùbbitu scrivìa ncapu a unu dî cartuneḍḍi janchi, lu nziccava nta na busta, scrivìa quarchi cosa ncapu â busta, chiudìa la busta, adunca pigghiava dû munzeḍḍu di manu dritta n’autru cartuneḍḍu e accuminzava arreri la manopra. Quantu tempu cci vurrà? La sbinturata ammantacijava.
– Capaci ca la pàganu bonu, penzu, – fici lu voi – p’un travagghiu accussì.
– Sì n’ammuccalapuni, amicu me. Chista è na signura ricca ricca e dâ megghiu sucità.
– E allura picchì si sta ammazzannu di sta manera?
– Nun s’ammazza. Sta arrispunnennu ê pizzina d’auguri. 
– Auguri? E a zoccu sèrbinu?
– Nenti. Zeru. Ma, sapiḍḍu comu, l’òmini nni nèscinu pazzi.
S’affacciaru, cchiù a ḍḍabbanna, a n’autra finestra. Macari cca, crtistiani ca ammantacijàvanu, scrivìanu pizzini a tinchitè, la frunti assuppata di suduri.
Unni è-è l’armali taliàvanu, eccu òmini e fìmmini fari pacchi, cunzari busti, fùjiri ô tilèfunu, spustàrisi currennu di na stanza a l'autra purtannu lazza, zagareḍḍi, carti, pinnagghi e ntantu  trasìanu jùvini baranneri câ facci sbiluta purtannu autri pacchi, autri scàtuli, autri ciuri e autri munzeḍḍi d’auguri. E tuttu era prescia, anzia, camurrìa e na tirrìbbili fatiga. Unni è-è lu stissu spittàculu. Jiri e vèniri, accattari e mpacchittari e arricìviri, mmaḍḍari e sbaḍḍari e arrispùnniri e tutti fujìanu, tutti ammanticijàvanu cû tirruri di nun fari a tempu e quarchidunu si sdirrupava assaccannu.
– M’avevi dittu – ubbittau lu voi – ca era la festa dâ cueti, dâ paci.
– Già – arrispunnìu lu sciccareḍḍu. – Na vota nfatti era accussì. Ma, chi cci po’ fari, avi quarchi annu, capaci ca è custioni dâ sucità dî cunzumi… Li muzzicau na mistirusa taràntula. Ascùtali, ascùtali.
Lu voi appizzau l’aricchi. 
Pî strati, ntê putiji, nta l'uffici, ntê fàbbrichi, l’òmini e li fìmmini arruzzulari scanciànnusi a tipu màchina fùrmuli: “Bon Natali”, "auguri", “auguri a vassìa”, “grazzi, autrutantu”, “auguri, bon Natali”. Un mùrmuru ca jinchieva la cità.
– Ma cci crìdinu? – spiau lu voi – Lu dìcinu supra lu seriu? Vonnu accussì bèniri ô pròssimu? 
Lu scicareḍḍu tacìu.
– E si ni agnugnijàssimu tanticchieḍḍa? – suggirìu lu vuiscu. – Uramai cci aju la testa quantu un palluni… Sì propia sicuru ca nun sdunaru tutti pari?
– No, no. È sulu Natali.
– Cci nn’è troppu, allura. T’arricordi ḍḍa notti a Bittilemmi, la capanna, li picurara, ḍḍu beḍḍu picciriḍḍu. Era friddu macari ḍḍocu, e puru cc’era na paci, na satisfazzioni. Comu era diversu.
– E ḍḍi ciarameḍḍi luntani ca si sintìvanu a gran stentu.
– E supra ô tettu, t’arricordi, comu un levi sbulazzamentu. Sapiḍḍu ch’aceḍḍi èranu. 
– Aceḍḍi? Mammalucu ca nun sì autru. Àncili èranu.
– E la stiḍḍa? Nun t’arricordi chi razza di stiḍḍa, propia ḍḍà supra â capanna? Capaci ca cc’è ancora. Li stiḍḍi na vita longa ànnu. 
– Penzu di no – dissi lu sceccu – cc’è picca aria di stiḍḍi, cca. Jisaru lu mussu pi taliari, e nfatti nun si vidìa nenti, ncapu â cità cc’era un tettu di negghia fitta e di smogghi.


















Traduzione amatoriale realizzata da Salvatore Longhitano a partire da questa commedia, click here for the english version.
Nofriu Sinzali di Matrimoniu
Farsa di
Giovanni De Rosalia
© 1919
Biblioteca Siciliana

Pirsunaggi:
Nofriu
Amelia
Caloriu
Filippu
Ètturi
Pantasilìa

ATTU  ÙNICU

(Càmmara ammubbiliata dicentementi. Na tàvula â manu dritta di l’atturi cu qurchi libbru e chiḍḍu ca giuva pi scrìviri. Du’ porti a latu. Na trasuta ‘n funnu. Quarchi seggia e quarchi putruna)

SCENA I
CALORIU, appoi NOFRIU

Cal. (arrizzitannu a càmmara). Siḍḍu u me patruni nun mi duna i quattru misati c'avanzu, mi nni vaju! Ora viditi comu appi a nàsciri sbinturatu iu: nun abbasta ca sugnu cunnannatu a fari u criatu, ma mancu aju a essiri pagatu! Avi cincu misi ca staju cu stu patruni, e 'n tuttu nun m’avi datu ca a primmisata.
Nof. (di dintra). Caloriu, Caloriu!
Cal. Chi voli?
Nof. (c.s.) Unni mâ mittisti a pinna a funtana?
Cal. Dintra â cifunera!
Nof. (fora). A pinna a funtana, ti l'aju dittu centu voti, mi l'hâ mèttiri supra â culunnetta.
Cal. Ma mmeci di pinzari a sti cosi, pinzassi ê quattru misati c'avanzu.
Nof. Caloriu, ti l’aju dittu centu voti, ca sti discursi nun i vogghiu sèntiri!
Cal. Ma adunca mi stai dicennu ca aju a fari u cammareri senza èssiri pagatu?
Nof. Chistu no! Cu' travagghia avi dirittu a èssiri pagatu!
Cal. E allura picchì nun mi paga?
Nof. Caloriu, t'aju dittu...
Cal. T'aju dittu centu voti ca sti discursi nun i vogghiu sèntiri! Allura ci dicu ca siḍḍu nun mi duna i quattru misati, mi nni vaju!
Nof. Ti nni vai? E avissi u curaggiu di jiritinni?
Cal. Vassìa ‘n tuttu a prima misata mi detti...
Nof. Chistu t’addimustra ca sugnu bonu pagaturi! Chi forsi ti dissi ca nun ti vogghiu pagari cchiù?
Cal. Mai!
Nof. E allura? Nun u vidi ca di sti tempi nun veni nuḍḍu nnâ me agginzìa pi maritàrisi?
Cal. Ma pi èssiri pagatu zoccu aju a ‘spittari, ca i cristiani si marìtanu? D’autru latu i cristiani, pi maritàrisi, chi ànnu di bisognu di vèniri nne vassìa? Un carusu vidi na carusa, ci piaci, va nnô patri d'iḍḍa e ci dici: "Mâ voli dari a so figghia?" Si u patri ci dici se, e si a carusa è cuntenta, si marìtanu e nun si nni parra cchiù. Chi cci trasi vassìa?
Nof. Tu nun sai chiḍḍu ca dici, ed è pi chistu ca avi tri uri ca parri senza cunchiùdiri nenti! Nnâ me agginzìa di sòlitu vèninu i cattivi, o puru chiḍḍi ca nun vòlinu pèrdiri tempu a jiri facennu l'amuri a ccabbanna e a ḍḍabbanna.
Cal. Se, ma ‘n cincu misi ca sugnu cca nun aju vistu autru ca a ḍḍa signurina ca vinni ajeri.
Nof. Ora ca veni u mmernu, vidirai quantu nni vennu!
Cal. Se, aspittamu ca veni u mmernu! (campaneḍḍa dî dintra)
Nof. Va’ a grapi, vidi cu’ è!
Cal. E jemu a ràpiri! (nesci dû funnu)
Nof. ‘N rialità Caloriu nun avi tortu! Ma chi cci pozzu fari? Nuḍḍu si marita, a spisa  cara!
SCENA II
CALORIU e autri, appoi FILIPPU

Cal. Trasissi, trasissi!
Fil. Bonjornu!
Nof. Bonjornu! Zoccu addisija?
Fil. Mi mannaru cca dicènnumi ca vassìa sapi cumminari boni matrimoni.
Nof. Vassìa avi a sapiri ca quantu matrimoni aju cumminatu iu u Signuri sulu u sapi! S'avi a figurari ca na vota vinni unu ca sì vulia maritari a stissa jurnata ma ḍḍu jornu cc'era scarsizza di fìmmini, e siccomu chiḍḍu avìa dittu ca siḍḍu nun ci attruvava na mugghieri ḍḍa stissa jurnata si sparava, pigghiavu a me soru e ci a detti!
Fil. E nun cci l’avi na soru pi mia?
Nof. No, una sula nn’avìa!
Fil. Nun cci fa nenti, voli diri ca m’attruvarà na mugghireḍḍa adatta… 
Nof. Di quantu anni a voli?
Fil. Sapi, siccomu jeu sugnu n’anticchia granniceḍḍu, a vulissi jùvini, picchì comu si soli diri: “A jatta vecchia, surci tènniru!
Nof. Raggiuni avi! E si vassìa sapissi quantu beḍḍi picciotti ca aju maritatu cu certi gattaruna... Iu nn’aju una pî manu ca avi vint’anni! Tènnira comu un piru butirru! È sula, nun avi matri, e si voli maritari cu unu riccu. Iu nun sacciu comu vassìa è cumminatu a dinari.
Fil. Jeu sugnu assai riccu! Cc’aju palazzi!
Nof. E allura a cosa è fatta! Mi scusassi, quantu anni avi vassìa?
Fil. Àju a diri l'età giusta?
Nof. E chi ci nni voli livari?
Fil. Penzu ca trattànnusi di na caruseḍḍa di vint’anni, a me età è… tanticchieḍḍa…tanticchieḍḍa…comu si dici: tanticchieḍḍa…
Nof. Purruta?
Fil. Già!
Nof. L'età s’hâ diri giusta!
Fil. Jeu aju cinquantatrì anni!
Nof. Finìu di fari u surdatu?
Fil. Se!
Nof. ‘N effetti cinquantrì anni su’ tanticchia fora misura...
Fil. Ma vassìa putissi diri â signurina ca aju vintitrì anni...
Nof. Sùvaru! Vassìa trenta ci nni voli tagghiari?
Fil. Mi fazzu tìnciri i capiḍḍi!
Nof. Mai! Nun po èssiri! Iu ci aju a diri l'età giusta â signurina, vasinnò chiḍḍa, doppu u matrimoniu s'adduna ca pi maritu avi na buttigghieḍḍa ‘i Chinina Migone!
Fil. E allura ci dicissi a verità. Quannu aju a vèniri?
Nof. Vinissi ntra n’autra menz'ura, picchì iu l'aspettu di mumentu ‘n mumentu.
Fil. Si vassìa mi fa arrinèsciri sta cosa, ci fazzu nu beḍḍu rigalu. 
Nof. E chi m’arrigala?
Fil. Nu bigghiettu di centu liri!
Nof. Lassassi fari a mia! Turnassi cca a n’autra menz'ura... anzi, no, aspittassi cca... Caloriu, fa’ tràsiri stu signuri ḍḍà dintra. (ìnnica a porta a manu dritta).
Cal. Va bonu! (Fil. e Cal. nèscinu).
Nof. Centu liri! E cu' si l'aspittava ca sta matina iu avìa a fari st'affari? (a Cal. ca torna) Caloriu, u vidi ca u Signuri ni mannau a pruvidenza a tia e a mia? U sintisti ca m’arrigala centu liri?
Cal. Ma cui? Chistu? Ma quannu ci i duna sti centu liri?
Nof. Quannu u fazzu maritari cu ḍḍa signurina...
Cal. Quali? Chiḍḍa ca vinni ajeri? E vassìa cridi ca ḍḍa beḍḍa signurina si po maritari cu chistu ca è cchiù ladiu di mia e di vassìa?
Nof. Raggiuni ài!
Cal. Adunca u vidi ca nun cc'è nuḍḍa spiranza d'aviri li me pìcciuli? Mannaja! Ma vassìa pi forza u sinzali di matrimoni avi a fari? Canciassi arti!
Nof. E c’avissi a fari?
Cal. Facissi u mastru d'ascia, u muraturi, u scarparu...
Nof. U vidi? Ora stai parrannu assai, mi stai pirdennu u rispettu...
Cal. E vassìa picchì nun mi paga? (campaneḍḍa).
Nof. Va’ a grapi! (Cal. muzzicànnusi u jìditu). Tutti di na manera sunnu i criati: vòlinu èssiri pagati.

SCENA III
CALORIU, AMELIA e autri

Cal. Trasissi, trasissi, signurina. (saluta e va).
Ame. (trasennu) Bonjornu, signù Nofriu.
Nof. Bonjornu a vassìa. S'assittassi, picchì avi a stari â dritta na signurina beḍḍa comu a vassìa? (s’assèttanu).
Ame. Allura, signù Nofriu, l’attruvò un maritu pi mia?
Nof. Signurina, nascìu furtunata!
Ame. Picchì?
Nof. Picchì u Signuri ci mannau un maritu ca mancu na rijina u po aviri!
Ame. Pû veru? È jùvini? È beḍḍu? È riccu?
Nof. Avi palazzi!
Ame. Ed è jùvini e beḍḍu?
Nof. Avi certi palazzi ca su’ na vera biḍḍizza!
Ame. Ma è beḍḍu e jùvini?
Nof. Iu palazzi comu chisti nun nn’aju vistu mai!
Ame. Lassassi stari i palazzi p’un mumentu, cchiutostu  mi dicissi siḍḍu è beḍḍu e jùvini!
Nof. (a leggiu) Sicuta ancora! (forti) Signurina, a vera biḍḍizza e a vera juvintù su’ i dinari!
Ame. U capivi! È vecchiu e ladiu!
Nof. No no, pi chistu tantu vecchiu nun è!
Ame. Quantu anni cci avi?
Nof. Eccu, signurina, ‘n quantu a l'anni nun si po diri ca nn'avi tantu assai! (adaggiu) E mancu tantu picca!
Ame. Ma quantu cci nn’avi? Quaranta?
Nof. Passati!
Ame. Puru passati? E di quantu?
Nof. Di trìdici anni!
Ame. Cinquantatrì? Bih, signuri…
Nof. Pirò i porta bonu! Si vassìa u vidi dici: “ Chistu nun avi mancu vint'anni!” Sapi picchì? Picchì nnâ facci è beḍḍu assai!
Ame. Se, po èssiri beḍḍu quantu voli, ma è sempri un vecchiu!
Nof. Signurina, sû pigghiassi, picca po campari!
Ame. Ca certu, accussì arrestu cattiva già di carusa! Sintissi a mia, si vassìa nun m’arrinesci a truvari un maritu, ju mi votu a quarchi autra agginzìa! (si susi).
Nof. Aspittassi! (a leggiu) Mannaggia, nun sulu perdu a carta di centu liri di ḍḍu scimiuni, ma perdu puru a sinzalìa di chista! (forti) Signurina, giustu giustu vassìa mmattìu nna n’èbbica ca cc'è a vera scarsizza dî juvinotti! Du’ misi nn’arreri avìa a vìdiri chi cc'era cca nnô me ufficiu! Avìa pî manu na trintina di juvinotti di vint'anni l'unu ca si vulìanu maritari, e tannu cc'era scarsizza di fìmmini!
Ame. E unni su’ ora?
Nof. Na dicina i maritavu, sei si fìciru siminarioti, na pocu parteru pâ guerra, e unu, nun arriniscennu a maritàrisi, si purtau a me cammarera!
Ame. Adunca? Zoccu voli diri?
Nof. Signurina, sû pigghiassi a chistu ca a fazzu sparagnari!
Ame. U vicchiareḍḍu? Mancu cci penzu!
Nof. Sintissi, si sû pigghia, mmeci di dàrimi la sinzalìa vassìa a mia, ci a dugnu iu a vassìa!
Ame. Mancu p’un miliuni!
Nof. (a leggiu) Raggiuni avi, cu' si l'avi a pigghiari a ḍḍu schirpiuni?

SCENA IV
CALORIU e autri

Cal. Signuri patruni, cc'è un signuri ca ci voli parrari!
Nof. Com'è, picciottu o vecchiu?
Cal. Carusu, ed è un beḍḍu figghiu!
Nof. Abbonè! U Signuri mû mannau! Signurina, ora videmu siḍḍu a putemu abbirsari cu chistu! U sapi c’avi a fari? Si nni trasissi nna ḍḍa càmmara, ca quannu è ura a chiamu. (ìnnica a porta a manu manca).
Ame. (cuntenta) Se, vaju! (comu si nni va talìa a porta di trasuta).
Cal. Chi occhi pizzuti ca avi a signurina!
Nof. Picchì, chi fici?
Cal. Vulia acchicchiari a chiḍḍu ca è ḍḍà dintra!
Nof. Se?
Cal. Ma nun u potti vìdiri! Adunca, chi fa? La signurina sâ pigghia a ḍḍa speci ‘i buffa?
Nof. Dici ca nun u voli picchì è vecchiu!
Cal. Ma certu! D’autru latu, si chiḍḍu era carusu chi vinìa cca a ncummidari a vassìa p’attruvàrici na mugghieri? Ma si ci l'aju dittu ca chista nun è putija ca frutta! E vassìa avi u curaggiu di pirmittìrisi u lussu d'aviri u criatu?
Nof. Caloriu, mòviti ô to postu, e rispetta a distanza ca cc'è ntra tia e mia.
Cal. Chi distanza cc'è? Cc'è a distanza ca vassìa m'hâ dari quattru misati e sta jurnata mi l'hâ dari, sannunca ci fazzu vìdiri chiḍḍu ca fazzu! Certu, senza pagallu macari iu pozzu aviri un criatu! U voli fari vassìa u criatu, e iu fazzu u patruni? Ah, nun ci cummeni? Basta, piccamora vaju a fari tràsiri a chiḍḍu, appoi nni parramu! (va).
Nof. Chi vastasu!

SCENA V
CALORIU, ÈTTURI e NOFRIU

Ett. (trasennu) Bonjornu! (Cal. ntruduci e va). 
Nof. Bonjornu! Zoccu addisija?
Ett. Mi dicissi, vassìa putissi attruvàrimi na mugghieri cu du’ pedi? 
Nof. Cu du' pedi? Picchì, cci sunnu puru i mugghieri a quattru pedi?
Ett. Ma no, vogghiu diri sùbbitu.
Nof. Ah, già! E mi dicissi, vassìa quant'anni avi?
Ett. Vintisei!

SCENA VI
FILIPPU e autri

Fil. (niscennu a testa dâ porta) Scusassi, signù Nofriu, vinni?
Nof. Ancora no!
Fil. E a chi ura veni?
Nof. Picca po tardari!
Fil. Mi raccumannu! (va)
Nof. (adaggiu) Avi prescia stu mausuleu!
Ett. Cu’ è ḍḍu signuri?
Nof. Unu ca si voli maritari!
Ett. A ḍḍ'età, e cu ḍḍa facci?
Nof. E vassìa avissi a vìdiri chi beḍḍa signurina ca ci staju abbirsannu! Vint'anni, frisca comu na rosa!
Ett. (a denti stritti) Caruseḍḍa, eh? Ma jo nun a vogghiu jùvini! Io a vogghiu cchiutostu  chiumputa, i carusi su’ tirillusi! Hâ sapiri ca jo era zitu cu na caruseḍḍa di vint’anni, beḍḍa ma tirillusa. A sira avìa a jiri nte iḍḍa a l'ottu pricisi, si cci jìa a l'ottu e un minutu affunciava e mancu mi taliava ntâ facci pi tutta a sira. A lassavi chìnnici jorna arretu. Ajeri sappi ca si voli maritari cu n’autru a nicheja, eccu, jo vogghiu maritàrimi prima di iḍḍa, accussì a fazzu mòriri dâ raggia. Po vassìa attruvàrimi, macari oji, na fìmmina cu na quarantina d’anni? Macari cattiva! Se, fussi cchiù cuntentu di maritari na cattiva.
Nof. Ma, sintissi, nun tutti i fìmmini su’ tirillusi comu â so zita! Iu aju pî manu na signurina di vint'anni ca è na santa.
Ett. Nenti! Nun nni vogghiu sapiri cchiù di signurini! Na cattiva ca passò già a quarantina? Siḍḍu vassìa mi fa attruvari na cattiva ci arrigalu ducentu liri!
Nof. (a leggiu) Malanova! Giustu giustu me matri murìu! (forti) Ma, sintissi, chista ca ci prupognu iu...
Ett. Nun mi nn’avi a cuntari! A vogghiu cattiva e chiumputa! Chiḍḍa ca mi voli dari vassìa nun è chiumputa.
Nof. Ma cû tempu si po chiùmpiri!

SCENA VII
FILIPPU e autri

Fil. (niscennu a testa) Vinni?
Nof. Ancora no!
Fil. Ma si nun veni?
Nof. Hâ vèniri pi forza!
Fil. Mi raccumannu, hâ èssiri carusa! (va)
Nof. Cu’ a voli cotta e cu' a voli cruda! Chistu, si ci l’attrovu carusa, mi duna centu liri, l’autru mi duna ducentu liri si ci a trovu vecchia! Chistu avissi a pagari cchiù assai.

SCENA VIII
CALORIU e autri

Cal. Patruni, cc'è 'na signura...
Ett. (anziusu) È cattiva?
Cal. E chi sacciu.
Nof. (a Cal.) Falla tràsiri!
Cal. Sissignuri! (va)
Nof. (a Ètturi) Vassìa si nni jissi ḍḍà dintra a fari cumpagnìa a ḍḍu signuri, ca ora viju siḍḍu chista è cattiva, e appoi ci u fazzu sapiri.
Ett. Va bonu! (va)
Nof. Spiramu ca è cattiva!

SCENA IX
CALORIU, PANTASILÌA e autri

Cal. Trasissi, trasissi. (va)
Pan. (trasennu) Bonjornu!
Nof. (adaciu) Beḍḍa matri, quant’è ladia! (forti) Zoccu addisija?
Pan. Mi vulissi maritari!
Nof. Se? E picchì?
Pan. Picchì na fìmmina sula è esposta a milli pirìculi! U munnu, vassìa u sapi, è tintu e iu, pi fari zittiri i mali lingui, mi vogghiu maritari!
Nof. Scusassi, vassìa è cattiva?
Pan. No, iu sugnu signurina!
Nof. (a leggiu) E cu' si l'avìa a pigghiari a chista? (forti) Vassìa cci pinzau tarduliḍḍu a maritàrisi!
Pan. Comu si dici: "Cu’ tarda e nun manca nun si chiama mancaturi!”
Nof. Già!

SCENA X
CALORIU e autri

Cal. Patruni, cû pirmisu di sta signura ci avissi a diri na prijera.
Nof. (a Pan.) Vassìa pirmetti?
Pan. Se!
Cal. (piano a Nof.) Chi si dici?
Nof. Di chi?
Cal. Pìcciuli nni tràsinu sta jurnata? Cc'è a spiranza d'aviri i quattru misati?
Nof. Ora videmu! Staju circannu... spiramu!
Cal. Vassia circassi di dàrimi li pìcciuli, masinnò sta jurnata a fazzu accabbari mali (va)
Pan. (curiusa) Zoccu ci dissi?
Nof. Nenti, na cosa ca nun cci trasi cu vassìa!
Pan. Se, u capivu, mi voli iḍḍu! Ma iu nun u vogghiu! È ladiu!
Nof. (a leggiu) Certu, picchì iḍḍa è troppu beḍḍa!
Pan. Sapi, u maritu u vogghiu jùvini, e beḍḍu picchì sannunca i me parenti nun su’ cuntenti! 
Nof. Certu, o picciottu o nenti!
Pan. Mi scusassi, vassìa è maritatu?
Nof. Picchì u voli sapiri?
Pan. Picchì vassìa è assai simpàticu!
Nof. Se? Mi dispiaci, signurina, ma sugnu zitu!
Pan. Chi piccatu!
Nof. Chi cci putemu fari! (canciannu discursu) Adunca, signurina, sapi, di sti tempi i juvinotti sunnu scarsi e s'avi a adattari! Ora ci prisentu a unu ca si voli maritari cu na signurina, chistu è riccu, e vassìa farà un matrimoniu nùmmaru unu.
Pan. (anziusa) E unni è?
Nof. Ora u chiamu. Vassìa nun s'hâ fari vìdiri tutta nna na vota, si mittissi accussì. (a fa mèttiri chî spaḍḍi vutati â porta unni sta Filippu). Nun si muvissi ca ora u chiamu. (va nnâ porta e chiama) A vassìa, vinissi cca.

SCENA XI
FILIPPO e autri

Fil. (niscennu) Vinni?
Nof. Se!
Fil. È chiḍḍa? Chi beḍḍa caruseḍḍa, sta vutata picchì s’affrunta!
Nof. Già!
Fil. Ci pozzu parrari?
Nof. Se, ma senza abbicinàrisi! Ci parrassi di cca stissu!
Fil. Signurina, chista è la prima vota ca aju lu piaciri di stari vicinu a vassìa, ntô me cori sentu na parpitazzioni ca l’eufurìa dû Paradisu mi fa pruvari! Jeu siraju pi vassìa un maritu assangatu! La me vita sirà pi sempri divota a vassìa, e quannu siremu vecchi… zoè, quannu sirà vecchia… no, quannu jeu siraju… 
Nof. (ntirrumpènnulu) Cchiù fràcitu di mia…
Fil. Vidi, signurina, comu jeu vicinu a vassìa nun sacciu mancu parrari… M’arrispunnissi cu na palora d’amuri, e jeu siraju l’omu cchiù filici di tuttu paru lu munnu!
Pan. (piano a Nof.) Ci arrispunnu?
Nof. Se, ma senza vutàrisi ancora.
Pan. Signuri, chista è la prima vota ca li me aricchi sèntinu sti duci palori, e vulissi diri tanti cosi, ma lu me ritimegnu di carusa nun mi pirmetti di grapirìci sana l’arma mia! Lu me cori batti… 
Fil. E macari chiḍḍu me batti...
Nof. (a latu) Se, pàrinu a campana dâ Matrici e a campana di San Mattìu! Chi su’ sapuriti tutti dui!
Pan. (a leggiu a Nof.) Mi pozzu vutari?
Nof. (a leggiu a Pantasilìa) Ancora no! Aspetta nzinu a quannu dicu: unu, dui, e tri! 
Fil. Signurina, pozzu aviri la furtuna di taliari lu so visu d’àncilu? Nun mi privassi di stu autu beni nta stu mumentu ca s’avi a dicìdiri lu nostru futuru, la preju, si vutassi…
Nof. (battennu i manu) Unu, dui, e tri!
Pan. (vutànnusi â ntrasatta) Chi? Me cucinu Filippu?
Fil. Me cucina Pantasilìa?
Pan. Bih, signuri! (assìncupa nta na seggia)
Fil. Beḍḍa matri! (assìncupa)
Nof. E chi ci pigghiau a tutti dui? (chiamannu) Caloriu! Caloriu!

SCENA XII
CALORIU e autri

Cal. Chi fu?
Nof. Fammi u piaciri di pigghiari n’anticchia d'acitu, ca a chisti dui ci vinni u matruni!
Cal. Iu acitu nun nni pigghiu a nuḍḍu! Vogghiu i quattru misati! Comu ci l'aju a diri ca vogghiu i quattru misati?
Nof. Ma chista ch'è ura di parrari di misati? Nun sta’ vidennu ca chisti assintumaru?
Cal. E chi mi stai cuntannu!

SCENA XIII
ÈTTURI e autri

Ett. (niscennu) Àju a ‘spittari ancora? (vidennu i du’ assincupati) Chi putija è chista?
Nof. (a Ètturi) Pi carità, signuri, m'ajutassi a fari arripigghiari a chisti!
Ett. Ma stannu durmennu?
Nof. Nonzi!
Ett. E allura?

SCENA XIV
AMELIA e autri

Ame. (niscennu) Ma vi scurdàstivu...
Ett. (maravigghiata) Talìa cu’ cc’è, Amelia?
Ame. (c.s.) Ètturi, cca?
Ett. Zoccu vinisti a fari nta stu postu?
Ame. Nun ci l’aju a cuntari a vassìa i me chiffari.
Ett. Vinisti cca pi ti circari un maritu? Fìmmina tirillusa! Eccu, macari jo vinni cca pi circàrimi na mugghieri, ma ora vogghiu canciari ubbittivu e ti dicu ca tu hâ èssiri mia a ogni costu! Macari a costu di ‘mmazzari tutti nta sta casa!
Nof. Se, chistu cci manca puru! Ma mmeci di sciarrijàrivi ajutamu a sti dui ca mi pari ca mureru!
Ett. (nun l’ascuta sicutannu a parrari cu Amelia) Fìmmina disgrazziata!
Ame. Omu senza cori!
Ett. Traditrici!
Ame. Spirgiuru!
Nof. Se, cafùḍḍati! Caloriu, pigghia l'acitu, omu senza cori.
Cal. A mia dici omu senza cori, grannìssimu mmrugghiuni!
Nof. Vastasu!
Cal. Dispiratu!
Ett. Pèrfitu!
Ame. Cudardu!
Nof. Facchinu!
Cal. Abbrucia pagghiuni!
Ett. Ngrata! (carmànnusi n’anticchia)
Ame. Brutu!
Nof. Omu di vascia strazzioni ca nun avi mancu rispettu davanzi a du’ pòviri catàvari!
Cal. Iu vogghiu li quattru misati!
Fil. (arriviscennu) Ah!
Pan. (c.s.) Ah!
Nof. Zittu ca arrivisceru!
Pan. Cucinu Filippu!
Fil. Chi voi, cucina Pantasilìa?
Pan. Chi vinisti a fari cca?
Fil. A circari na mugghieri, e tu?
Pan. A circari un maritu!
Fil. U truvasti?
Pan. Se!
Fil. E cu’ è?
Pan. Sì tu!
Fil. Jeu?
Pan. Se! Nun mi dicisti tutti ḍḍi palori duci?
Nof. Eh, raggiuni avi a signura Pantasilìa! Don Filippu, stu matrimoniu s'hâ fari! Unni a voli attruvari na signurina megghiu di so cucina?
Fil. Vassìa raciuni avi, e jeu mâ maritu!
Nof. Don Filippu s’assittassi cu Pantasilìa! (a Ètturi e a Amelia) Vuiautri dui adunca èravu ziti, vi lassàstivu pi nenti e u distinu vi purtau dintra a me agginzìa, voli diri ca siti distinati a èssiri maritu e mugghieri.
Ett. (cuitatu) Chi nni dici, Amelia?
Ame. Tu chi nni dici?
Ett. Jeu sugnu d’accordu!
Ame. E macari ju.
Ett. E allura, signù Nofriu, eccu i ducentu liri ca ci avìa prumisu  (duna i dinari).
Fil. Ed eccu i me centu (c.s.)
Nof. Dàtimi sti dinari, quantu ci i sbattu nnâ facci a stu vastasuni dû me criatu! Te cca, pìgghiati i quattru misati ca avanzi, e vatinni dâ me casa.
Cal. (pigghiannu i dinari) Sicuru ca mi nni vaju! (va).
Nof. E ora, me signuri, si pozzu arricìviri l'anuri, vi vogghiu mmitari a pranzu cca â me casa: accittati?
Tutti. Se!
Nof. Duranti u pranzu vogghiu fari stu brìnnisi:

Mentri ca ‘n vuiautri affùnnanu
Pinzera d’amuri,
A tutti quattru a tàvula
Tegnu lu cannileri.
Ma si a sti matrimoni
Iu fici lu minzanu,
Mi cridu miritèvuli
D'aviri un battimanu!

-- FINI --




































Rivisitazione in siciliano moderno delle fiabe popolari Conti Piru e Do' Giuseppi Piru realizzata da Salvatore Longhitano
U Conti Piru
Si cunta e s’arricunta ca na vota cc'èranu tri frati ca avìanu un pedi di piru e campàvanu chî sa pira. Un jornu un frati di chisti jìu a cògghiri sti pira e i vitti cugghiuti: 
«Oh, ma fratuzzi! Comu facemu ora ca ni cugghieru tutti i pira?» 
A notti, u frati cchiù granni s’arristau nnô jardinu pi guardari stu pedi di piru, ma s’addurmiscìu.  Vinni u nnumani e u frati minzanu ci dissi: 
«E chi facisti, ma frati? A sonnu ti jinchisti? Nun vidi ca i pira su' tutti cugghiuti? Stanotti m’arrestu iu a fari a guardia».
Ḍḍa notti s’arristau u frati minzanu. U jornu appressu cci jìu u frati cchiù nicu, vitti ca u restu dî pira avìa statu cugghiutu e dissi: 
«E tu sì chiḍḍu ca aveva a fari a beḍḍa guardia? Vatinni, ca stanotti cci arrestu jeu: videmu si a mia mâ ponnu fari sutta l’occhi».
A notti, u frati nicu si misi a sunari e a abballari sutta ḍḍu pedi di piru. Mentri ca iḍḍu nun sunava cchiù, na vurpi, ca cridiva ca u carusu s'avia addurmisciutu, niscìu, acchianau supra u pedi di piru e si cugghìu l’autri pira. Comu iḍḍa stava scinnennu, u carusu a puntau câ scupetta e si misi pi sparàrici. A vurpi ci dissi: 
«Nun mi sparari, Giuseppi, ca si mi duni sti pira ti fazzu chiamari Conti Piru e ti fazzu maritari a figghia dû Re!».
«E unni t'hê vìdiri cchiù jeu? U Re chi ti vidi a tia? C’un cauciu ca ti duna nun ti fa cumpàriri cchiù». 
Giuseppi, pi na certa piatà, a lassau jiri. A vurpi si nni jìu ntô palazzu dû Re, ci misi u cufinu di pira davanzi e dissi:
«Majistà, cca mi manna u Conti Piru, vi preja d’accittari stu rigalu».
«Pira? Nta sta staciuni?», dissi u Re maravigghiatu, “E cu’ fussi u ta signuri? Nun l’aju ntisu ammintuvari mai stu Conti Piru. Comu fa a aviri pira di mmernu?»
«Iḍḍu avi tuttu chiḍḍu ca voli», arrispunnìu a vurpi, «è macari cchiù riccu di vui, vostra Majistà».
«Allura chi ci pozzu mannari ‘n canciu dî pira?», spiau u Re.
«Nenti, vostra Majistà, o si putissi affènniri».
«Allura dicìtici ca u ringrazziu di cori e ca mi nni prijavu assai».
A vurpi si nni turnau nni Giuseppi e iḍḍu ci dissi:
«Giuvannuzza, nun mi purtasti nenti e jeu staju murennu dâ fami…»
«Zittu, Conti Piru, ca a prima a fici: jivi nnô Re, ci purtavi i pira e iḍḍu sî pigghiau».
Passau na simana e a vurpi jìu ô voscu a chiamari i megghiu armali: cunigghia, lebbri, aceḍḍi, e ci dissi ca i vuleva purtari nnô Re. 
«Signuri Majistà, mi manna u Conti Piru, e vi mmìa sta caccia». 
«Figghia mia, iu chi sacciu cu' è stu Conti Piru, mi scantu ca iḍḍu ti vuleva mannari a n'autra banna! Sa’ c’hâ fari? Fallu vèniri cca a stu Conti Piru, quantu u canusciu».
«Nun sgarravi, oji nfatti mi mannau pi dumannàrivi di dàrici pi mugghieri vostra figghia».
«Siḍḍu è accussì riccu, allura aju a rifiutari. L’anuri nun mi pirmetti d’accittari st’ufferta».
«Vostra Majistà, nun cci ât’a pinzari», arrispunnìu Giuvannuzza, «e nun spirciàtivi a testa pû pinzeri dâ dota. U Conti Piru nun s’attriviscissi mai a spiàrivi a dota, nzonna sulu a manu dâ principissa».
Sintennu sta risposta, u Re arristau alluccutu: stu Conti Piru avìa a èssiri strarriccu pi putiri rinunziari â dota!
Giuvannuzza turnau nnô Conti Piru, e ci dissi: 
«Zittu, ca boni stannu jennu i cosi: cu n'autra vota ca tornu nnô Re, u partitu è cumminatu». 
«Jeu cci cridu quannu sugnu cu ma mugghieri».
Ô Conti, p’èssiri Conti, giuvàvanu assai dinari. Giuvannuzza allura addicidìu di jirisinni nnâ Mammadraga.
«Cummari, cummari, nû spartemu l’oru cu l'oru e l’argentu cu l'argentu?»
«Gnursì», ci dissi iḍḍa, «va’ a pòrtami u tùmminu e spartemu l’oru cu l'oru e l’argentu cu l'argentu».
A vurpi, sperta com’era, jìu a dissi ô Re:
«U Conti Piru vulissi mpristatu n’anticchia u tùmminu, quantu sparti l'oru cu l'oru e l'argentu cu l'argentu». 
«Macari l’oru e l’argentu sapi spàrtiri?», e ci detti u tùmminu. 
Comu arristau sulu cu sa figghia, discurrennu discurrennu, ci dissi: 
«Adunca veru è ca stu Conti Piru è riccuni, ca sparti  l’oru cu l'oru e l’argentu cu l'argentu…» 
Giuvannuzza purtau u tùmminu â Mammadraga e, comu jeva misurannu, si pigghiava â ‘mmucciuni oru e argentu. Quannu finìu, jìu nne Giuseppi e u jìu a vèstiri cu robbi novi novi, nu raloggiu di diamanti, l'aneḍḍu pâ zita, e tutti i cosi di quannu unu s’avi a maritari. 
«Ascuta, Giuseppi, ora iu mi nni vaju avanzi e tu vai nnô Re, ti va’ a pigghi â zita e vi nni jiti â Chiesa». 
Giuseppi jìu ntô Re, si pigghiau â zita e si nni jeru nzèmmula â Chiesa. Comu fineru di maritàrisi, a Principissa si misi 'n carrozza e u zitu si misi a cavaḍḍu. Giuvannuzza fici attu ô Conti Piru, e ci dissi:
«Iu caminu avanti, tu appressu di mia, e i carrozzi e a cavaḍḍarìa appressu ‘i tia».
      Si mìsiru a caminari e ncuntraru na mànnira di pècuri ca era dâ Mamma Draga. U picciutteḍḍu ca guardava i pècuri, comu a vitti ncugnari, jittau na petra a Giuvannuzza e iḍḍa si misi a chiànciri.
«Ah, ora t'aju a fari ammazzari!», schigghiau ô carusu. «A vidi sta cavaḍḍarìa? Ora t'aju a fari ammazzari!» 
«Si tu nun mi fa' fari nenti, ju nun ti nn’abbìu cchiù pietri.», arrispunnìu scantatu iḍḍu.
«Allura, si tu nun vo' èssiri ammazzatu, comu passa u Re e ti spia di cu' è sta mànnira di pècuri, tu ci hâ diri ca apparteni ô Conti Piru, ca è so jènniru, e ti duna u premiu». 
Passau a cavaḍḍarìa, e u Re spiau ô carusu: 
«A tia, di cu' è sta greja di pècuri?» 
«È dû Conti Piru». 
U Re pigghiau e ci detti i dinari.
      Giuvannuzza era na dicina di passi avanti ô Conti Piru e iḍḍu nun facìa autru ca dìrici sutta vuci: 
«Unni mi sta’ purtannu, Giuvannuzza? Jeu chi aju terri, ca tu mi fa' crìdiri riccu? Unni stamu jennu?»
E Giuvannuzza ci diciva: 
«Mutu, Giuseppi, e lassa fari a mia». Caminannu caminannu, Giuvannuzza ncuntrau n’autra mànnira di bistioli. Macari stu bistiamaru jittau na petra a Giuvannuzza e iḍḍa l’amminazzau. A certu puntu passau u Re: 
«Bistiamaru, di cu' è sta mànnira di bistiami?» 
«Dû Conti Piru». 
E u Re, alluccutu dî ricchizzi di so jènniru, ci detti na munita d'oru ô bistiamaru. 
A Giuseppi pi na parti ci piacìa, ma pi 'n'autra parti era cunfusu e nun sapìa unni stava jennu. Quannu Giuvannuzza si vutava, iḍḍu ci dicìa: 
«Unni ni porti, Giuvannuzza? Tu mi sta' arruvinannu». E Giuvannuzza, comu si u cuntu nun fussi u so, tirau avanti. Scuntrau n’autra mànnira di cavaḍḍi e di jimenti. U carusu ca i guardava, ci jittau na pitruḍḍa. Iḍḍa u fici scantari e u guardianeḍḍu ci dissi ô Re, quannu ci spiau, ca ḍḍa mànnira era dû Conti Piru.
Caminannu ancora, scuntraru un puzzu e a Mammadraga era assittata ḍḍà supra. Giuvannuzza si misi a cùrriri fincennu ca era tutta scantata: 
«Cummari, cummari, taliati cu’ sta vinennu! Ora sta cavaḍḍarìa n’ammazza! N'ammucciamu dintra ô puzzu?» 
«Gnursì, cummari!», arrispunnìu spagnata.
«Cci jettu a vassìa prima?» ci dissi Giuvannuzza. 
«Gnursì, cummari!»
 Giuvannuzza a jittau ntô puzzu e acchianau susu, ntô palazzu dâ Mammadraga. U Conti Piru jìu appressu a Giuvannuzza, cu sa mugghieri, sa sòggiru e tutta a cavaḍḍarìa. I purtau a vìdiri tutti i stanzi, ammustrànnuci i ricchizzi. Giuseppi era prijatu ca avìa truvatu a sa furtuna, e u Re cchiù prijatu d'iḍḍu ca so figghia s'avìa misu ‘n fasci d'oru. Cci foru na para di jorna di festa, appoi u Re, cuntintuni, si nni turnau ô paisi.
«Ora ca sì riccu e filici nun ti giuvu cchiù, ma prima ca mi nni vaju, cc’è na cosa ca ti dumannu di fari», dissi Giuvannuzza.
«Zoccu aju a fari?»
«Quannu moru, prumèttimi ca mi metti ntôn tabbutu magnìficu e mi vùrrichi cu tutti l’anuri».
“Vurpuzza, nun parrari di morti», arrispunnìu a principissa, ca s’avìa affizziunatu â vurpi.
«Tû giuru, Giuvannuzza», ci dissi Giuseppi, «grazzi pi tutti cosi».
Doppu na vrancata di tempu, a vurpi vosi vìdiri siḍḍu u Conti Piru era gratu pû veru pi chiḍḍu ca avìa fattu e turnau ô palazzu. Ḍḍocu si curcau supra ê scaluna e fincìu ca era morta. A principissa stava niscennu pi fari na passijata e, comu a vitti curcata di ḍḍa manera, sfirrau a chiànciri e si misi a dinucchiuna ncostu di iḍḍa.
«Vurpi zuccarata, tu nun sì morta», lamintava a principissa. «Mischina, criaturuzza mischina, hâ aviri u tabbutu cchiù beḍḍu dû munnu!»
«Un tabbutu pi n’armalu?», dissi u Conti Piru, «Chi cosa babba! Pigghiàmula pî ciampi e jittàmula nnô fossu».
Allura Giuvannuzza si susìu â ntrasatta e schigghiau: 
«Disgrazziatu, ti scurdasti ca tutti i ricchizzi tî fici aviri iu?»
U Conti Piru si scantau sintennu sti palori picchì pinzava ca a vurpi puteva livàrici u casteḍḍu e lassallu pòviru comu quannu manciava sulu i pira dû so àrbulu. Accussì, pi ci fari passari a còllira, dissi a Giuvannuzza ca stava babbijannu, picchì sapeva bonu ca iḍḍa nun avìa murutu pû veru. P’amuri dâ principissa, Giuvannuzza si fici cummìnciri e stetti ô casteḍḍu p’assai anni, jucannu chî figghi dû Conti Piru. Quannu murìu pû veru, u so tabbutu fu fattu d’argentu e u Conti e sa Mugghieri a sicutaru nzinu â sipurtura. 




































Rivisitazione in siciliano moderno delle fiabe popolari Surfarina e Catarina a Sapienti realizzata da Salvatore Longhitano
Surfarina
Si cunta e si boncunta ca cc’èranu na vota nu re e na rijina ca avìanu un figghiu sulu. Pi fari nzignari ô carusu tuttu chiḍḍu ca appartiniva â so classi, u mannaru â scola nni nu majistru. Ntâ stissa scola cci jìvanu puru autri picciriḍḍi, ntra chisti cc’era macari a figghia d’un mircanti, ca era cchiù beḍḍa dû suli e si chiamava Surfarina. Di tutti i picciriḍḍi, Surfarina si nzignava megghiu, assai megghiu dû figghiu dû Re, e u majistru era rigugghiusu di iḍḍa e a vulìa beni assai.
Un jornu, u majistru appi a pàrtiri p’un viaggiu e nun sapiva a cu’ ci avìa a làssari a scola ntô mentri dâ so assenza. Mentri ca era assittatu a pinzari, Surfarina ci spiau:
«Majistru, chi cci avi?»
«Oh, Surfarina, sugnu ntê tràfichi picchì aju a pàrtiri p’un viaggiu e nun sacciu a cu’ lassàrici a scola».
«Lassassi fari a mia», dissi Surfarina, «e nta ḍḍu mentri ci nzignu tuttu iu a l'alunni».
U majistru arristau satisfattu, si nni jìu e Surfarina tinni a scola. Comu jìvanu vinennu i carusi, màsculi e fìmmini, iḍḍa i facìa assittarri nnê vanchi unu appressu a l'autru e senza favuriri a nuḍḍu. “Ma chiḍḍu è carbunaru”, nenti cc facìa: u carbunaru s’avìa a assittari a latu dâ figghia dû Prìncipi. “Cu’ veni prima màcina u mulinu”. 
Nu jornu, mmattìu ca, mentri ca nzignava ô figghiu dû Re, iḍḍu nun a stava ascutannu, allura iḍḍa s’abbilijau e ci cafuḍḍau na mascata. U figghiu dû Re nun ci dissi nenti, ma sarbau stu nzurtu ntô so cori.
Passaru assai anni, u figghiu dû Re nun jìa cchiù â scola e Surfarina avìa addivintatu na beḍḍa picciotta, accussì beḍḍa ca iḍḍu si nni nnamurau persu.
Un jornu si ci prisintau ô patri e ci dissi:
«Patri caru, attruvavu na zita ca mi piaci, me mugghieri hâ a beḍḍa Surfarina».
U Re, chiaramenti, avissi prifurutu ca so figghiu si maritava câ figghia di nu re, ma vistu ca nun ci putìa mai diri no, ci dissi:
«Bonu, figghiu me, siḍḍu a voi, pigghiatilla pi mugghieri».
Accussì fu cilibbratu un matrimoniu splènnitu, cu na sfunnacata di fistijamenti, e u figghiu dû Re si maritau câ beḍḍa Surfarina. Ma quannu avìanu jutu nnâ so càmmara, iḍḍu ci dissi:
«Surfarina, t’arricordi ancora di comu mi cafuḍḍasti na boffa, tannu? Dimmi, nun ti nni penti?»
«No», rispunnìu iḍḍa, 
«Nun m'aju pintutu e nun mi pintiraju,
Si n'autra cci nni voli tâ daraju!»
«Chi?», schigghiau u figghiu dû Re câ màssima raggia, «t’arrìsichi a dìrimi na cosa di stu tipu? Nun ti vogghiu mancu ntô me lettu!»
Accussì l’ammuttau fora dû lettu e a fici dòrmiri nnô pavimentu. Ma, siccomu l’amava assai, u so cori ci duliva quannu a vidìa accussì stinnicchiata ntê petri friddi e ci dissi:
«Surfarina zuccarata, dimmi, nun ti dispiaci?»
«No», arrispunnìu iḍḍa,
«Nun m'aju pintutu e nun mi pintiraju,
Si n'autra cci nni voli tâ daraju!»
Putìa prijalla e pruvari a cummincilla quantu vuleva, ma iḍḍa nun dava autra risposta, tantu ca â fini s’arraggiau e vucijau:
«Bonu, allura mòviti unni sì!»
A matina appressu, currìu nni so matri, a Rijina, e ci cuntau tuttu, dicènnuci:
«Penza ca doppu ca passau na notti sana supra a terra fridda, ancora nun si voli pèntiri!»
«Ma, figghiu miu», rispunnìu a Rijina, «lèvacci manu, su’ cosi passati».
«No, matri, vogghiu ca na vota u dici».
Appoi si nni turnau arreri ntê Surfarina:
«Surfarina, dimmi, nun ti dispiaci?»
«Nun m'aju pintutu e nun mi pintiraju,
Si n'autra cci nni voli tâ daraju!»
«Oh, Surfarina», si lamintau, «quantu sì testa dura! U sai ca ti fazzu abbiari ntâ gebbia si nun u dici?»
«Allura fammi jittari nnâ gebbia!»
Pratticamenti, cu tuttu ca jiva nni iḍḍa cchiù voti ô jornu e pruvava di na manera o di n’autra, nun era pussìbbili uttèniri na risposta diversa di iḍḍa. Â fini s’abbilijau e a lassau dintra a na gebbia vacanti ca stava ntô curtigghiu. Ma ‘n sichitanza curriva â gebbia:
«Surfarina, ti preju, dimmi, ti pintisti?»
«No», rispunnìu iḍḍa,
«Nun m'aju pintutu e nun mi pintiraju,
Si n'autra cci nni voli tâ daraju!»
«U sa’ ca partu p’un viaggiu luntanu e ti lassu cca ntâ gebbia?»
«Va’ unni ti pari», rispunnìu iḍḍa, «fammi sulu a grazzia di dìrimi si vai pi terra o pi mari».
Accussì passaru ancora na vrancata di jorna e Surfarina nun si lassau cummìnciri ne chî prijeri ne cu l'amminazzi a diri ca si pintiva. U figghiu dû Re, vidènnula accussì tistaruta, â fini ci schigghiau: 
«Addìu! Vaju a Roma!»
«Bon viaggiu! Vai pi terra o pi mari?»
«Pi mari».
«Bonu», pinzau Surfarina, «jeu vaju pi terra».
U figghiu dû Re partìu, e iḍḍa sùbbitu niscìu dâ gebbia e jìu a Roma pi terra. Ḍḍà pigghiau na casiceḍḍa finicchia, propia di 'n facci â lucanna unni avìa scinnutu u figghiu dû Re.
Na matina, mentri ca iḍḍu era â finestra, a vitti nnô barcuni di 'n facci, a taliau tuttu maravigghiatu e pinzau:
«Ou, chi fìmmina maravigghiusa! Si nun avissi lassatu a me mugghieri Surfarina ntâ gebbia, dicissi ca iḍḍa è».
A salutau e ci parrau. Iḍḍa arrispunnìu gintili. Doppu quarchi jornu, iḍḍu jìu â so casa e accuminzaru n’amicizzia accussì stritta ca doppu n’annu accattaru un beḍḍu picciriḍḍu ca chiamaru Rumanu. Iḍḍu, pirò, ci avìa cuntatu ca avìa â casa na mugghieri fantàstica ma testa dura ca nun si dignava di pintìrisi dâ timpulata. 
«Ah», dissi Surfarina, «pirdunati ḍḍa mischina e tiràtila fora dâ gebbia».
«No, vogghiu armenu ca na vota fa zoccu ca vogghiu iu».
Quannu u piccirḍḍu aveva già quarchi misi, Surfarina dissi un jornu ô figghiu dû Re:
«Picchì nun jiti â casa a vìdiri siḍḍu a vostra pòvira mugghieri è ancora ntâ gebbia e si sâ pintìu?»
U figghiu dû Re partìu pi mari e turnau â casa. Surfarina, mmeci, lassau u picciriḍḍu ê fati ca a sirbìanu picchì avìa putiri màggici, e turnau â casa. A l'arrivu dû figghiu dû Re, iḍḍa già stava assittata nnâ gebbia.
«Bonu, Surfarina», dissi iḍḍu, «vo’ ancora fari a tistaruta? Ti preju, dimmi ca ti pintisti».
«No», arrispunnìu iḍḍa,
«Nun m'aju pintutu e nun mi pintiraju,
Si n'autra cci nni voli tâ daraju!»
U figghiu dû Re era dispiratu, picchì ci vuliva bèniri assai â so Surfarina e iḍḍa nun vulìa fari zoccu vuleva iḍḍu. Allura ci dissi:
«Surfarina, si nun ti penti, oji partu pi Nàpuli».
«Bon viaggiu! Vai pi terra o pi mari?»
«Pi mari».
«E jeu vaju pi terra», pinzau iḍḍa.
Comu u figghiu dû Re avìa partutu, Surfarina niscìu dâ gebbia e partìu pi Nàpuli. Ḍḍocu pigghiau na casa di 'n facci â lucanna unni stava u maritu, e quannu iḍḍu taliau fora dâ finestra, vitti a iḍḍa ca stava ntô barcuni e a taliau maravigghiatu.
«Ma chi succedi? Si nun avissi lassatu a me mugghieri nnâ gebbia e â rumana a Roma, pinzassi ca sta fìmmina è una ntra i dui». 
A salutau e ci parrau, iḍḍa rispunnìu gintili e, pi falla curta, doppu n’annu u figghiu dû Re e Surfarina àppiru un picciriḍḍu ca chiamaru Napulitanu.
Quannu u picciriḍḍu già avìa quarchi misi, Surfarina ci dissi:
«Ma nun vuliti jiri na vota â casa a vìdiri si vostra mugghieri sâ pintìu?»
U figghiu dû Re turnau  â casa, ma Surfarina fu cchiù lesta di iḍḍu e, quannu iḍḍu currìu ntâ gebbia, iḍḍa era già dintra e spiava:
«Allura, t’addivirtisti?»
«Ah, Surfarina, si facissi chiḍḍu ca vogghiu, comu mi vulissi arristari nni tia! Pi piaciri, Surfarina cara, dimmi ca ti pintisti!»
Ma Surfarina dava sempri a stissa risposta, putìa prijari e amminazzari quantu ci parìa, nzinu a quannu un jornu s’arraggiau e dissi:
«Surfarina, dillu! Annunca partu oji pi Gènuva!»
«Bon viaggiu!», vucijau iḍḍa pi buffunijallu. E, comu avìa partutu, iḍḍa niscìu dâ gebbia arrivau a Genua ntô stissu tempu di iḍḍu. Ḍḍà si pigghiau na casa di ‘n facci â lucanna unni stava u maritu, ca a prima cosa ca vitti, comu taliau fora dâ finestra, fu arreri na beḍḍa fìmmina ca stava nnô barcuni di ‘n facci. 
«Cca cci su’ petri ntâ linticchia!», dissi iḍḍu, «Eccu n’autra beḍḍa fìmmina ca assimigghia â me Surfarina zuccarata. Si nun avissi lassatu a me mugghieri ntâ gebbia, â  rumana a Roma e â napulitana a Nàpuli, avissi a pinzari ca è una di iḍḍi».
Accussì a salutau, iḍḍa arringrazziau, fìciru amicizzia e, prima ca n’annu avìa passatu, accattaru na picciriḍḍa ca chiamaru Gènuva.
A picciriḍḍa aveva appena na para di misi, ca Surfarina ci dissi:
«Ma nun vuliti turnari â casa na vota e vìdiri comu sta ḍḍa mischina di vostra mugghieri? Cusà si si pintìu».
U figghiu dû Re turnau â casa, ma macari Surfarina nun avìa statu a taliari e, quannu iḍḍu agghicau â gebbia, iḍḍa già cc’era assitata dintra.
«Cara Surfarina», prijau iḍḍu, «ora sicuru nun sì cchiù accussì testa dura, ti preju, dimmi ca ti pintisti».
«Nun m'aju pintutu e nun mi pintiraju,
Si n'autra cci nni voli tâ daraju!»
Putìa cùrriri â gebbia quantu vuliva u figghiu dû Re, ma Surfarina ci arrispunneva sempri avali.
«Surfarina!», dissi â fini, «si nun fai comu vogghiu, mi pigghiu a n’autra!»
«Pigghiatilla!», rispunnìu iḍḍa. 
Allura iḍḍu fici vèniri na beḍḍa principissa pi cilibbrari un matrimonu magnìficu. U figghiu dû Re, pirò, nun arrinisciva a scurdàrisi â so beḍḍa Surfarina. Turnau a fùjiri nni iḍḍa e a prijau:
«Surfarina, fallu p’amuri miu. Vidi ca mi staju pi maritari seriu cu n’autra e stasira cc’è un ballu granni ô casteḍḍu!»
«T’addisiju bonu divirtimentu, fa’ zoccu voi». 
A sira, pirò, cumannau ca i so figghi avìanu a èssiri ḍḍocu. Sùbbitu ci cumpareru ed èranu dilicati e beḍḍi di na manera ca nun s’attruvàvanu picciriḍḍi cchiù beḍḍi, vistuti rijali. Adunca cumannau pi iḍḍa l’àbbiti cchiù beḍḍi e i giueḍḍi cchiù ricchi, assai criati pi lavalli cu acqua ciaurusa e p’allicchittalli e pi finiri vosi macari un carru d’oru bardatu cu quattru cavaḍḍi e tuttu chiḍḍu ca ci appartinìa. Accussì acchianau ntâ carrozza chî so tri figghi e si nni jìu ammeri ô casteḍḍu.
Quannu agghicau e trasìu nnâ sala chî so tri figghi, tutti i cristiani a taliaru cu ammirazzioni, picchì era a cchiù beḍḍa di tutti e nuḍḍ’autra avìa àbbiti accussì splènniti. Ma u figghiu dû Re si pricipitau agghiri a iḍḍa e cci vosi abballari. Allura iḍḍa vucijau cu na vuci squigghia:
«Rumanu e Napulitanu, abballati cu vostra soru Gènuva e pigghiàtila pâ manu».
Comu u figghiu dû Re ntisi sti noma, si firmau e, taliànnula megghiu, a canuscìu sùbbitu e schigghiau:
«Ah, Surfarina! Tu sì? E âti statu macari a rumana, a napulitana e a ginuvisa?»
«Se, jeu era», arrispunnìu iḍḍa, «adunca è accussì ca passasti u tempu, mentri ca lassasti a to mugghieri ntâ gebbia?», e ci mpicau n’autra mascata ntâ facci davanzi a tutta a cumpagnìa.
Pinzati comu si sintìu affinnutu, u figghiu dû Re, quannu iḍḍa u trattau accuḍḍì davanti a tutta a cumpagnìa. Ma nun potti scanzari di dumannàrici pirdunu e, quannu vitti i so figghi, l’abbrazzau cu gioja e dissi a Surfarina:
«Ora sì tu a me cara mugghieri».
Di sta manera a figghia dû Re furasteri si nn’appi a turnari â casa e u figghiu dû Re turnau a accittari Surfarina comu mugghieri a tìtulu chinu. Di ḍḍu jornu 'n poi, si vòsiru beni sempri e arristaru filici e cuntenti e nuiautri semu cca ca n'ammulamu i denti.












Storia originale scritta da u/Qaqqu
U Cuntu di Purpu
Èramu quattru picciotti. Quattru picciotti ca jucàvanu nzèmmula, ca passijàvanu strati strati nzèmmula, ca facìanu tutti cosi nzèmmula. Nzumma, nuiautri èramu ogni jornu unu cu n'autru. A nuaiutri, nnô pajisi, ni chiamàvanu "l'Armali", chistu picchì ognidunu di nuiautri era ntisu, comu nciuria, comu n'armalu pricisu. Pi fàrivi accapiri megghiu, cc'era Pippineḍḍu, ntisu "u Liotru", picchì avìa du’ aricchi accussì granni ca parìanu du’ paracqua; Ntoniu, ntisu "u Bromu", picchì era babbuliḍḍu, e propia comu li broma a li voti parìa senza ciriveḍḍu; Lillu, ntisu "a Taḍḍarita", picchì si curcava a notti fatta e si addrivigghiava tardu a la matina. E iu? A mia, ca sugnu Sarbaturi, macari dittu Turiḍḍu, mi chiamàvanu "u Purpu", picchì na vota niscivu azzizzatu cu na bunaca rosa. 


Un jornu, comu tutti l'autri, èramu fora. Ni mìsimu d'accordu pi fari na speci di schiticchiu campagni campagni. Nfatti, u ziu di Lillu avìa na campagna ca era troppu beḍḍa: spazziu ca nun finìa cchiù, chianti ca si putìanu sulu mmagginari, macari quarchi zàbbara a menzu a li fraschi e a li cannizzola. Nuiautri cci vòsimu jiri propia pi passari na bona jurnata: èramu nnô misi di giugnettu, e a ḍḍ'ura cci putìa stari nu schiticchiu ‘n campagna. Doppu ca manciammu, stinnicchiati appressu ôn lannireḍḍu, Lillu si susìu e accuminciau a parrari:
-"Picciò, arrisbigghiàtivi e ascutàtimi n’anticchia! Âm'a jiri ḍḍà sutta: me ziu mi dissi, na vota, ca cc'è na speci di fùnnacu abbannunatu! Cci âm'a dari na taliata". E poi nnicau cû jìditu na timpa tanticchia cchiù arrassu dâ tuvagghia d'unni n’avìamu stinnicchiatu pi manciari. Ntoniu, lagnusu comu ô sòlitu, ci arrispunnìu: 
-"Avà cumpà, chi cci jemu a fari, mi siḍḍija, stàmuni cca". 


A ḍḍu puntu, mi susivu videmma e dissi: 
-"Sugnu cu Lillu. Facèmula quarchi cosa di cchiù beḍḍu, na vota tantu! Amunì!" 
E tutti l'autri si suseru. Accuminciammu a caminari, ntra zàbbari e ficudinnia, passannu a latu di nu ciumiceḍḍu, ca sirbìa comu saja pî nuvari. Mentri ca caminàvamu, ca parìamu na cricca di zanni, accuminciammu a sèntiri un fetu di mòriri. 
-"Chi minchia è stu fetu? Cu’ fu ca si cacau di ‘n coḍḍu?" dissi Ntoniu, ca cu na manu s’attuppava li naschi pi nun sèntiri ḍḍa tanfa. "Ntò, ti sbagghiasti... taliati tutti ḍḍà sutta..." arrispunnìu Pippineḍḍu, ca arristau ammammaluccatu. Propia comu tutti nuiautri arristammu ammammaluccati, doppu ca taliammu. A menzu a la hama, sutta a n'àrbulu di càccamu, cc'era un cristianu mortu, capaci ammazzatu. Nzumma: un catàvaru. Era chinu di muschi ca cci vulàvanu di ncapu, e di càmuli ca cci stricàvanu supra. Avìa a facci janca, lorda e scafazzata, ca nun si arrinisciva a ricanuscìrici l'occhi. Nun era certu allicchittatu, purtava sulu un paru di causi strazzati e lordi di sangu. Pû restu, a peḍḍi parìa gracciata cu na bruccetta.
-"Ma è nurmali ca feti accussì assà?" ni spiau ‘Ntoniu, schifijatu.
-"Chi pinzàvatu, ca un cristianu mortu ciaurava di ciura?", ci arrispunnivu iu.
-"Sparàgnati i palori, chi nni putìa sapiri iu?" dissi iḍḍu.
-"Bonu, picciò, zittìtivi e nun vi sciarrijati. Chi facemu ora? Ci l'âm'a diri a quarchidunu" dissi nfini Lillu, astutànnuni. 
Nuḍḍu di nuiautri sapìa soccu fari. 


Comu prima cosa, turnammu â casa pi pigghiari u tilèfunu: avìamu a chiamari a quarchidunu, macari â pulizzìa, ma pi na manu dicidemmu di mantèniri u sicritu. Lillu chiamau sulu a so ziu, spirannu ca armenu iḍḍu ni putìa diri quarchi cosa. So ziu, Melu, sulu na cosa ni vosi diri: -
"V'ât'a tagghiari a lingua. Nuḍḍu nn’avi a sapiri nenti", e doppu chistu chiujìu a chiamata. 
-"Chi veni a diri? Attruvammu ôn cristianu mortu e n’âm’a stari muti? Nun s'avìssiru a fari li nnàggini? A pulizzìa avi a asciari a cu’ fu a fari st'ammazzatina!" dissi Pippineḍḍu, cu tutti nuaiutri ca èramu d'accordu. 
A viritati sulu una era: èramu tutti troppu nichi, sulu na cricca di picciotti, nun sapìamu comu funziunijàvanu li cosi, comu funziunijava lu munnu. U zu Melu, nfatti, si scantava assà. Si scantava ca ni putìa succèdiri quarchi cosa, ca cci putìa tràsiri a mafia nta st'ammazzatina, e ca capaci ca ci putìa finiri videmma a iḍḍu accuḍḍì. Nzumma, passaru assà minuti e ancora èramu fermi, comu statui di cira dintra a la càmmara unni cc'era u tilèfunu. "Ascutàtimi tutti: futtemuninni di zoccu dissi me ziu. Vogghiu diri, nun è ca putemu fari finta di nenti!" fu chiḍḍu chi dissi Lillu, e, puru sta vota, nuaiutri tutti cu iḍḍu. 
Pi comu vidìvamu li cosi nuiautri, a giustizzia s'avìa a fari: ni sintìamu comu na ciamma ca mancu lu ciusciu dû ventu putìa astutari. Adunca, ammaccannu i nùmmari dâ tastera, chiamau â pulizzìa. Passau u tempu, passaru li jorna, e tutti ô paisi parràvanu dû mortu ca quattru picciotti, "l'armali",  avìanu truvatu campi campi. Nun nni pozzu cuntari baḍḍi, èramu tutti tanticchia scantati ca ni putìa succèdiri quarchi cosa, Lillu abbuscau na para di jancati (so ziu u zagagnau picchì ci avìa dittu di zittìrisi ma iḍḍu fici di testa so), ma a parti chistu a nuḍḍu ci succidìu nenti.


Ancora oji, puru ca passaru cchiù assà di trent'anni, penzu a sta storia. Ntra a tutta sta storia, chiḍḍu ca, a ḍḍi tempi, mi fici cchiù stranu fu ca nuḍḍu sappi diri cu’ fu u vastasu ca ammazzau a ḍḍu mischinu. Accamora, ca criscivu, ca passaru l'anni, sacciu picchì, e macari troppu bonu: u guvernu u vosi ammucciari. Certu, nnâ terra dâ mafia putìa pàriri nurmali pinzari ca cci trasìa quarchi mafiusu nta sta storia, ma la viritati diversa assà era, e certu nun era accussì sìmplici. Foru l'alieni a ammazzari a ḍḍu cristianu. Sugnu accussì sicuru picchì, li jorna doppu, cchiù assà di na vota, vitti lustru nnô celu, nzèmmula a chiḍḍu ca parìa na speci di apparecchiu, tunnu e chiattu, ca vulava a menzu a li stiḍḍi di notti. Lu sacciu soccu fannu quannu pìgghianu a quarchi cristianu pi purtallu ncapu a l’astrunavi: ci sùcanu u sangu, ci fannu pirtusi ncapu tuttu u corpu, ci studìanu u ciriveḍḍu e pi fìniri ci pèrcianu i denti cû tràpanu. 
Doppu ca finìscinu, scàrricanu arrè ‘n terra chiḍḍu ca arresta dû cristianu ca si carrijaru. Sugnu sicuru: a chiḍḍu, trent'anni nn’arrè, ci succidìu accussì. Già u sacciu, vi viju a tutti vuiautri ca liggiti sta littra: pinzati ca nfuḍḍivu, vi capisciu. Ma iu nun sugnu foḍḍi, nun sugnu un cuntabbaḍḍi. Quannu accuminciavu a capiri ca l'assassini foru l'alieni, ogni jornu scinniva a la chiazza dû pajisi pi diriccillu a tutti, ma nuḍḍu mi cridiva. Na vota li cosi canciaru: era tardu assà, stava circannu di dòrmiri, ma sintìa vuci ntâ me testa. Quarchidunu mi dicìa di nèsciri fora. Comu passava u tempu, ḍḍi vuci si facìanu sempri cchiù forti. Allura, senza sapiri zoccu fari, niscivu fora, nnô jardinu. Mi purtavu un chiumazzu, na tuvagghia e cunzavu nu jazzu nterra pi dòrmiri. Ô principiu tuttu parìa nurmali, nenti di stranu, sulu un cuccu ca cantava e quarchi griḍḍu. Passaru cincu minuti, o picca cchiù assà, e vitti un lustru accussì putenti ca scancillau tuttu lu scuru dâ notti, un lustru jancu e friddu. Doppu n'autra para di minuti m’addunavu di na cosa ca mi fici arrizzari li carni: dû lustru si potti vìdiri chiḍḍu ca parìa n'omu, vasciu e siccu, comu nn'aḍḍevu, câ testa a furma di lumìa e du’ occhi granni e nìguri, senza vavareḍḍi, nìguri comu li còzzuli. Nun vitti naschi o mussu. Avìa la peḍḍi griggia, liscia comu a chiḍḍa dî giurani. Vrazza e jammi èranu longhi, cu sulu quattru jìdita â ciampa. Ogni jìditu finìa cu n’ugna longa e nìgura. A ḍḍu mumentu iu era scantatu mortu, arristavu senza ciatu. Pruvavu a tiràrici na fotu, ma la màchina fotugràfica ca m’avìa purtatu nun funziunijava. Ma, armenu, ora putìa èssiri satisfattu: vitti n’alienu veru.
A matina doppu ci cuntavu sta storia a tutti l'amici me, ma comu sempri, nuḍḍu mi cridiva. Puru i me tri amici di na vita, l'autri "Armali", mi dìssiru ca avìa nfuḍḍutu. "Nun cc’è nenti di fari, lu pèrsimu" si dicìanu ntra di iḍḍi. E ora, doppu ca puru i me amici cchiù stritti, i me cumpari cchiù fidati, mi schifìjanu, pozzu cunchiùdiri chiḍḍu ca fu di mia nna stu munnu. Si quarchidunu sta liggennu sta littra veni a diri na cosa sula: ca a st'ura già sugnu mortu, acchianavu ô paraddisu nzèmmula a ḍḍu cristianu ca trent'anni fa attruvammu a menzu a la hama.
-Sarbaturi "Turiḍḍu" Sciàbbica, ntisu "u Purpu"


Traduzione realizzata da u/Narkku
Giufà e u furmentu


Cc’era na vota Giufà, so matri ci dissi:
“Te’ stu furmentu, va ô mulinu, u va’ a macini e mi porti a farina currennu comu u ventu”.
Giufà jìu ô mulinu, macinau u furmentu, appoi si misi fora, l’accuminciau a jittari a pugni a pugni e diceva ô ventu:
“Ventu pòrtala a me matri”, poi si nni turnau a casa cû saccu vacanti.
Quannu agghicau, so matri ci spiau:
“Giufà, mâ purtasti a farina?”
“Comu? U ventu ‘un tâ purtau? Ju tâ mannavi cû ventu!”
E a matri, tinènnusi a testa accuminciau u lamentu:
“Matri mia, chi figghiu sceccu!”
