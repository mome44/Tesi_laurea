Ntruduzzioni

Chista cca è na guida pi chiḍḍi chi vonnu armari na ncuccia di pirsuna p’usari ed esircitari u sicilianu. Fìcimu sta guida pâ Simana dû sicilianu, ma speru ca i cristiani ponnu pigghiari spirazzioni e urganìzzanu ncontri tuttu l’annu, e ca u sicilianu bonu crisci ‘n Sicilia e tuttu u munnu. Dicu u sicilianu bonu nnô senzu di parrari tuttu ‘n sicilianu sanu, e nun sulu quarchi frasi comu na babbijata. E macari nnô senzu di dari prifirenza a palori siciliani mmeci di sicilianizzari palori taliani. Ma nun facemu i suprimisti - vulemu sulu criari spazzi pi fari ciùriri u sicilianu, comu cci su’ già spazzi pû talianu, pû ngrisi, pû gallisi, ecc.

A chi serbi armari ncontri? A lingua campa nnâ vucca dî cristiani. S’arresta sulu scritta nnâ Riti o nnê libbra, veni a diri chi è na lingua morta. E quannu ni ncuntramu di pirsuna, putemu fari lijami, e accussì custrujemu i nostri riti di pirsuna, e riti sunnu na forza. Cu sta forza, u sicilianu addiventa forti. Na lingua forti po pigghiari u so postu â tàvula.

U nostru ubbittivu è di criari un locu unni si parra sicilianu. Si a chiamu na “tàvula siciliana” è picchì si ncuntra, a tàvula o no, câ scaciuni pricisa di parrari ed esircitari u sicilianu. Cu l’amici, certu, ma puru cu cristiani fora dî nostri riti pirsunali. Allura âm’a cògghiri cchiù cristiani pi fari un ncontru. E comu si fa? 

Comu mmitari i cristiani

Quannu fai na tàvula siciliana, voi aviri na beḍḍa mista di cristiani - diversi età, gènniri, travagghi, ecc. Cchiù assai di venti cristiani po èssiri troppu, siḍḍu si accussì furtunatu, capaci ca avissi a spàrtiri i gruppi ‘n dui.
Online. 
Si po scrìviri ncapu a reddit o Facebook ca cerchi siculòfuni nni XX cità ca vonnu ncuntràrisi p’un cafè e na chiacchiarijata. Pàggini dû to pajisi, comu a pàggina dû cumuni o na pàggini di memes lucali sunnu boni. Avemu macari na mmàggini sutta ca putiti usari
Bacheca
Si po stampari luncannini e mittilli nna na bacheca nnô to pajisi. Capaci ca cci sunnu agghiri a chiazza cintrali.
Autri gruppi
Si po usari autri gruppi unni sì mèmmiru, comu â chiesa, â scola o ô travagghiu pi fari n’annunziu e spiari si cci su’ cristiani ca vonnu participari nnâ tàvula siciliana. Gruppi di pusìa siciliana o tiatri di “dialettu” sunnu granni funti di cristiani attivi.

Dicidi unni s’àvi a fari

Po èssiri un bar, po èssiri na timpa nnâ campagna! Ma un locu cintrali, manzu, e pùbblicu è megghiu. Un cafè cu na tàvula ‘n chianu è pirfettu. Pû primu ncontru, nun s’hâ prinutari nenti, ma cu’ urganizza u ncontru avissi a ‘gghicari quarchi minutu ‘n antìcipu pi pigghiari na tàvula. Poi purtari na nica bannera siciliana o na cosa sìmili p’addimustrari ca siti ḍḍà pi parrari u sicilianu. Siḍḍu u gruppu crisci e cci voli na tàvula granni, si po parrari cû prupiutariu pi prinutari na tàvula p’èssiri sicuru ca cc’è postu pi tutti.

Fari na lucannina

Cca cc’è nu scempru ca putiti usari, o usari pi pigghiari spirazzioni. A lucannina àvi a:
Schicari u cuncettu dâ tàvula siciliana: “n’uppurtunità di parrari ed esirciatri u sicilianu strittu”
Diri u locu
Diri a data e l’ura
Èssiri fàcili di lèggiri, e n’anticchia biḍḍichia
Si po usari Canva pi disignari a lucannina, è gratis. Powerpoint e Adobe Express funziònanu puru.

Pigghia na lista di palori

A tàvuli unni si esèrcita na lingua po èssiri diffìcili di manijari. Tutti sunnu càrrichi di parrari u sicilianu, ma a un certu puntu, capaci ca ‘un si sapi di zoccu s’hâ parrari. Capaci ca quarchidunu nun sapi bonu parrari a lingua. Allura, è bonu vèniri priparatu cu na lista di palori novi. Si po pigghiari sti palori dâ pàggina Facebook di Cademia Siciliana - a scempru ammeri Natali si po stampari na lista dî palori pi Natali e discùrriri si i vostri participanti canùscinu sti palori o no, o si sannu varianti lucali. Poi macari pigghiari 10 palori du Vucabbulariu Sicilianu di Piccitto, o quali è-è libbru sicilianu ca canusci. 

Dicidi zoccu lèggiri

U sicilianu p’accamora è na lingua parrata, ma avemu na richizza di littratura siciliana - antica e muderna. Vi cunzigghiu di scartari un testu nicu di lèggiri nzèmmula. Po èssiri puisìa - quarchi vota a puisìa fa bonu. Ma megghiu un cuntu curtu, un pezzu còmicu di tiatru, o quarchi cosa di storia o scenza si a putiti asciari! Arba Sìcula àvi assai artìculi ‘n sicilianu mudernu, e macari quarchi cuntu novu. Capaci ca cc’è unu ca scrivi cummedi ‘n sicilianu pû tiatru dû to pajisi - spìaci siḍḍu ti ponnu mannari na cummèdia pi lèggiri n’anticchia! Accussì vuiautri â tàvula putiti sèntiri n’anticchia di sicilianu cumplessu, cu palori e frasi diversi dû sòlitu, accussì aviti quarchi cosa a discùrriri. Ognidunu â tàvula po lèggiri quarchi frasi dû testu a auta vuci. Nun liggiti cchiù assai di 10 minuti ‘n tutali, masinnò i cristiani si ponnu siḍḍìjari e putìssiru nun turnari cchiù â tàvula. E nun pigghiati chista comu n’uppurtunità pi ammazzari i cristiani chî vostri puisìi - sta tàvula e pi parrari! I testi sunnu cca sulu p’ajutàrivi.

Dicidi ncapu a zoccu s’àvi a parrari

Scarta na cosa di discurriri ‘n antìcipu. Capaci ca a guerra palistinisi/isdrailiana è n’anticchia pisanti, ma putiti scartari na cosa comu “unni ti piacissi viaggiari”, “u furmaggiu va câ pasta cû pisci?”, “u sicilianu avissi a èssiri lingua co-ufficiali ‘n Sicilia?” Nun avissi a èssiri na cosa troppu ntilligenti, ma armenu na cosa pi stimulari i cristiani scanusciuti a parrari.

Grapi e chiudi

Quannu i cristiani vennu â tàvula, salùtali ‘n sicilianu. Quanni siti nzèmmula, puru ca siti sulu ‘n dui, putiti “rapiri” u macadaru, e ntrudùrivi e diri picchì vinìstivu. Appoi, putiti attaccari a chiacchiarijari siḍḍu vi veni fàcili. Si nun veni fàcili, poi accuminciari chî palori novi, appoi u testu, appoi l’argumenti ca scartasti. L’òrdini nun è mpurtanti - a cosa mpurtanti è ca vi sintiti còmudi, manzi, e ca parrati a lingua siciliana senza giudicari. Accura, chiḍḍa/chiḍḍu ca urganizza stu macadaru àvi a stari accura ca i cristiani nun càncianu lingua ô talianu. Certu, tutti sunnu lìbberi di parrari zoccu vonnu, ma urganizzasti stu macadaru p’esircitari u sicilianu, na cosa ca po èssiri diffìcili di fari ‘n pubblicu. Allura poi jiri cu cunfidenza quannu dici “picciotti, parramu sicilianu pi favuri.” Ti cunzigghiu di nun currèggiri u sicilianu di l’autri. Sulu currèggi quarchidunu si t’addumannau di fari accussì. Cca poi nzignari u bon sicilianu parrànnulu, ma a tàvula nun è u locu giustu pi fari u spertu.
Doppu n’ura, o n’ura e menza, poi chiujiri u macadaru. Putiti scartari n’ura pâ prùssima simana, o misi, pi ncuntràrivi arrè! Turna a casa e cùrcati!
