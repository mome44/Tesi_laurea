Na simana pi parrari ’n sicilianu, unn’è-è
A Simana dû sicilianu è u primu mmàttitu ntirnazziunali didicatu ô sicilianu. È un mumentu pi spàrtiri i nostri pruggetti vutati â lingua e pi fari vìdiri ca u sicilianu è vivu. Na scianza pi studiallu, pi migghiuràrisi a parrallu e a scrivillu. N’esircizziu suciali p’usari cchiù assai a lingua; nta cchiù assai cuntesti, nta cchiù assai banni e cu cchiù assai cristiani ’n Sicilia.

L’edizzioni dû 2024 e 2025 rinisceru bonu bonu. Ora semu pronti pi l’edizzioni dû 2026!

Usa l’hashtag #simanadusicilianu pi participari!

Cu’ semu?
Semu un gruppu di siciliani e sìculi-miricani ca vonnu vìdiri u sicilianu crìsciri nta l’anni ca vennu. A Simana dû sicilianu nun fa parti di nuḍḍa urganizzazzioni, azzienna, o partitu pulìticu. Pigghiamu spirazzioni dî muvimenti di autri lingui minuritari, comu ô bascu, ô catalanu, e ô gallisi ca già ànnu simani pi cilibbrari e prumòviri i so lingui. Ora tocca ô sicilianu! Vulemu vìdiri u sicilianu usatu nta tutti i banni, ntê putiji, ntê chiesi, nnê travagghi, nnê scoli, e macari ntâ pulìtica e ntô guvernu sicilianu. Ajùtani a custruiri un futuru cchiù beḍḍu pû sicilianu!

U scopu principali di stu mmàttitu è chiḍḍu d’usari u sicilianu nta cchiù cuntesti pussìbbili. Cu scanusciuti o cull’amici ca di sòlitu ci si parra ‘n italianu. Ntê putiji, ntê risturanti, ntall’uffici, puru â scola! Sta simana è nu sircizziu suciali pi canciari i nostri abbitùdini, e parrari a nostra lingua nta cchiù cuntesti. U sicilianu nun è na lingua dû passatu; è na lingua di oji!

Tutti sapemu parrari sicilianu, ma u sicilianu veru, se? Ma câ tv, a radiu, i libbra, tuttu sempri ‘n italianu, è nurmali ca ni scurdamu quarchi palora! Sta simana è un mumentu bonu pi studiari a lingua e nzignàrisi a scrìviri ‘n sicilianu.

Ô sicilianu màncanu assai cosi ca autri lingui muderni ànnu: libbra pî granni, libbra pî picciriḍḍi, seri tv, mùsica, podcast, vidiu. Sta simana è un mumentu pi criari cosi novi pâ lingua. Già facisti quarchi cosa ‘n sicilianu o ncapu ô sicilianu? Fannillu sapiri! Faremu pubblicità a tutti i to prujetti e i spartiremu â fini dâ simana!

Na Simana pâ Lingua Siciliana
A lingua siciliana è ‘n pirìculu. Semu assai ca a parramu, ma picca ca a sapemu scrìviri. E ogni annu sunnu menu i picciotti e piciriḍḍi ca a sannu parrari bonu. Allura sta simana è un mumentu pi riflèttiri supra l’usu dâ lingua, pi dari n’ammuttuni e fari crìsciri un muvimentu ntra tutti chiḍḍi ca travagghianu pû sicilianu. Sta simana è un mumentu pi canciari i nostri abbitùdini ncapu â lingua. 

Veni dittu spissu ca u sicilianu è na lingua sulu pi famigghia e amici stritti, ma nun à’ statu sempri accussì. Sta simana è un mumentu di èssiri rigugghiusi di èssiri bilingui (o trilingui!). Un mumentu pi ricurdàrisi ca è nurmali parrari na lingua riggiunali ‘n Italia e ‘n Europa. Si u tidiscu, u francisi, e u frulanu vennu parrati ‘n situazzioni furmali e ufficiali nta autri riggiuni d’Italia, picchì no u sicilianu ‘n Sicilia?

Adunca, sta simana è un mumentu pi cilibbrari a lingua siciliana ‘n sicilianu. Ognidunu po cilibralla comu voli, ma a manera principali è di parrari u sicilianu nta cuntesti novi. Quannu ncontri quarchidunu pâ strati, mmeci d’accuminzari a cummirsazzioni ‘n italianu, prova a diri “salutamu!” o, si a situazzioni fussi cchiù furmali, “Sabbinidica!” Siḍḍu scrivi spissu ntê riti suciali, picchì nun fari quarchi post ‘n sicilianu? E si voi riggistrari un vidiu di comu vannu sti novi cummirsazzioni ‘n sicilianu, i po’ spàrtiri cull’hashtag #simanadusicilianu ! 

Pi chiḍḍi ca s’affrùntanu dû so liveḍḍu di sicilianu, sta simana è puru un bon mumentu pi studiari a lingua. Ma tutti nuiautri avemu bisognu di studiari a lingua, picchì comu tutti l’arnisi, cu picca usu s’arruggia!

E pi chiḍḍi ca nzìgnanu a lingua, fannu arti, o scrìvinu ntâ lingua, vulemu vìdiri zoccu faciti! Spartiti sti prujetti cu nuiautri e faremu pubblicità, picchì vulemu vìdiri ca a nostra cumunità è attiva, viva, e ca a lingua po crìsciri assai nta na simana sula. Accussì ni putemu ncuntrari, e sapennu cu’ autru sta facennu boni cosi pâ lingua, u muvimentu pâ lingua crisci.
