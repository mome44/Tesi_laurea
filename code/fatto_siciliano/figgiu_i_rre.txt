’Na vota cc’era ’nu figgiu di Re di Partuallu; chistu figgiu di re di Partuallu vuliennusi fari ’nu giru, si piggiau ’nu bastimientu, uommini, dinari e si nn’ iju. ’Siennu luntanissimu la spiaggia, vìttunu ala vota unni jènu iddi comu ’na nuvula nìvira nìvira. Unu d’iddi accianau ’nt’ ’a ’ntinna d’ô bastimientu e vitti c’ ’u grannucciali ca era ’na muntagna di calamita, ca si trâva tutti li ferra d’ ’e bastimienta, d’ ’e varchi, e li facia anniari. Lu figgiu d’ ô Re nun cci vosi crìrriri e fici sicutari a caminari. Arrivannu vicinu ddà, quantu ’ntìsinu tutti ’nu gran strepitu, e vittunu ca tutti li ciova e li ferra d’ ’u bastimientu ierru a ’ppizzàrisi ’nta dda muntagna nìvira. Lu Riuzzu chi fici? si misi a natari sina ch’ arrivau ’nta dda muntagna. Arrivannu ddà, si curcau e s’ addummiscìu. Mentri ca durmiva, si sunnau ca cci cumparía ’n viècciu e cci dicia: – “ Vidi ca cciù supra cc’ è ’na statua a cavaddu, piggi ’n fierru, ti minti a scavari ê piedi di stu cavaddu, e vidi ca trovi tri lanci ; sti tri lanci li tiri ô cavaddu e la statua s’ arrumazza; cuomu s’ arrumazza la statua vidi vèniri â vota nni tia ’nu ’nviècciu cu ’na varcuzza; tu ti cci minti e iddu ti porta unni cci dici tu; ma però nun ammuntuari lu nnomu d’ ô Signuri, osannò la varca spirisci e tu t’ annèj ”.
Comu s’ arruspiggiau lu Riuzzu accianau cciù supra, e truvau ’na statua a cavaddu; scava e trova daveru li tri lanci; trâu la prima ô cavaddu, e lu cavaddu si ticuliau; cci nni trâu ’n’ àutra, e lu cavaddu stapia cadiennu; cci trâu la terza e s’ arrumazzau. Comu s’ arrumazzau, vitti lu vècciu ’nta mari cu la varcuzza. Dduoppu ch’ aviènu fattu tantìccia di via, lu Riuzzu dissi: – “ Signuri, vi rincraziu, ca mi mannâstru st’ ajutu ! ” Diciennu accussì, la varca si misi a furriari, e affunnau. Iddu si misi a natari e arrivau ’nta ’n’ isula. ’Na st’ isula si misi a caminari e nun vidia àutru ca macci. Mentri ca era vicinu â spiaggia, vitti ’nu bastimientu; ad iddu cci parsi bastimientu di Turchi, e accianau supra ’na màccia pi vìrriri ch’ avièunu a fari chiddi d’ ô bastimientu ca sbarcarru ’nta st’ isula. Vitti a ’nu ’nvècciu cu ’n picciottu bieddu, e ’na picca d’òmmini. Chisti, ô cantu d’ ’a màccia unn’ era accianatu chiddu, scavarru e scipparru ’na valata e scinnerru, cà cc’ era ’na scala. Dduoppu ’n pizzuddu accianarru, ma cci mancava lu picciottu. Comu si nni ierru, lu Riuzzu scinníu d’ ’a màccia e calau ’nta dda scala ; e truvau ô picciottu ddà sutta, e cci spijau : – “ Pirchì vi nni vinîstru ccà? ” Chiddu cci dissi: – “ Iu sugnu figgiu d’un mircanti ricchissimu. Stu mircanti dduoppu tantu tempu ch’ era maritatu nun avia figgi. ’Na vota si sunnau ca cci nascía ’n figgiu, ch’ arrivannu ch’ avia vint’ anni, ’nu Re ’n tiempu quaranta jorna l’ avia a ’mmazzari ”. (E cci muntùa lu nnomu di lu Re di Partuallu ch’ avia scinnutu ddà, e ca era cu iddu). Lu Riuzzu dissi ’ntra d’ iddu: “ Iu avissi a ’mmazzari stu picciuottu, e pirchì? ” Stèttunu ddà tuttidui e avièunu passatu trentanovi juorna. All’urtimu juornu lu figgiu d’ ’o mircanti si fici ’nu bagnu e puoi si curcau e dissi a lu Riuzzu : – “ Fammi lu piaciri di dàrimi ’na fedda di muluni. Vidi ca ccà supra unni sugnu curcatu iu, cci su’ cutedda; nni piggi unu. ” Lu Riuzzu accussì fici, ma mentri ca piggiava lu cutieddu, siccomu era iàntu misu, si stinnìu, sciddicau, e ciantau lu cuteddu ’nt ô cori a chiddu ca era curcatu. Comu vitti accussì, si misi a ciànciri, ma vidiennu ca nun c’era rimediu, si nni iju.
Camina, camina, arrivau ’nta ’n palazzu; accianau e vitti a deci, tutti deci orvi di l’òcciu drittu e vistuti tutti ’i stessi. Iddu cci spijau pirchì erunu accussì, ma chiddi cci dissinu: – “ Ti purtamu cu niàutri, però di tuttu chiddu ca vidi nu nn’ ha’ a diri pirchì ’u faciemu ”. Si lu purtarru ddà supra e s’assittarru tutti a tuornu, si piggiaru ’na viria ognarunu e si mìsinu a dàrisi corpi; piggiarru ’na picca di vaggìli cini di cosa nìvira e si tincierru tutti; puoi, nni piggiarru àutri e si lavarru. Dduoppu di chistu, ciamarru ô Riuzzu e cci dissinu: – “ Tu vôi sapiri pirchì semu accussì? S’ ’u vôi sapiri, ti cusiemu ’nta ’na peddi di crastu, ti damu ’n cutieddu e ti minti ’nt’ ô vignanu ; veni ’n auciddazzu e ti càrrica e ti porta ’nta ’na muntagna; arrivannu ddà, scusi la peddi; lu riestu puoi lu vidi ddà, ma però ccà nun ti cci vuliemu, pirchì cciui di deci nun putiemu essiri ”.
Lu Riuzzu si fici cùsiri ’nta la peddi, e si misi ’nt’ ô vignanu. Dduoppu ’n momentu vinni ’n auciddazzu, s’ ’u carricau e s’ ’u purtau. Arrivannu ’nta ’na muntagna lu pusau. Comu lu pusau, lu Riuzzu ’sciu lu cutieddu, scusíu la peddi, e l’ auceddi si nn’ iju. Lu Riuzzu si misi a caminari e arrivau ’nta ’nu ngran palazzu, ca cc’ era ’nu ’ngran purticatu; trasìu e vitti centu porti. Si cci prisintarru cinquanta signurini, una cciù bedda di ’n’ àutra ; cci ficinu tanta festa, cci dèsinu manciari tuttu chiddu ca vulía; e si mìsiru a ballari, a cantari, e tutti sti cosi.
Dduoppu ca passaru cinquanta juorna ca era ddà, chiddi cci dissinu: – “ Vi damu sti centu ciavi, ca sunu li ciavi d’ ’e centu porti; niàutri ni nni iemu pi cientu juorna, ogni juornu ’rapiti ’na porta, però l’urtima non l’âti a ’rapiri ”. Avanti ca si nni jerru, cci lu accumannarru di nun la ’rapiri e poi si nni jerru. Lu Riuzzu ô primu juornu ’rapíu la prima porta e truvau ’nu bellu jardinu cu tutti li fiuri; ô secunnu juornu vitti ’na vasca cu tutti li pisci; ô terzu, tutti aucedda; ô quartu, ’na picca di muniti d’oru; ô quintu, ’na picca di diamanti e ’nta l’àutri tanti cosi magnifica mirè. Arrivannu ch’avièunu passatu novantanovi juorna, arristava l’urtima porta. Siccomu cc’ era ’na porta tutta foderata d’oru e diamanti, la vulía ’rapiri pi vìrriri chi cc’ era. Arrivannu all’urtimu juornu nun la potti tèniri, e pi ’siri curiusu ’rapiu la porta e vitti ’n cavaddu magnificu. Cci aggravaccau e lu purtau ’n cianu. Lu cavaddu nun vulía caminari e iddu si misi a dàricci corpi ; lu cavaddu si misi a furriari tunnu tunnu e lu jittau ’n terra ; puoi cci dèsi ’n corpu cu la cuda e lu ’nnurvau di l’òcciu drittu. Tutt’ a ’na vota si truvau davanti lu palazzu unn’ erinu chiddi deci uorvi di l’ òcciu drittu. Chiddi nun cci lu vòsinu, e cuomu vinni ’nu bastimentu ca jia ’nt’ ô regnu di sò patri, si nni iju.