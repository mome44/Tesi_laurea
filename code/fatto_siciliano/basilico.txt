’Na vota s’arricunta ca cc’era un patri, e avίa ’na figghia chi si chiamava Rusidda, e la mannava a la scola nni ’na maistra; pirchì a la casa nun avίa a nuddu. Sta maistra avίa un àstracu, chi vinia a facciu di lu Re. Stu Re avίa un figghiu, ch’affacciava spissu spissu ’nta stu pitterra. ’Na jurnata s’attruvò a ’ffacciri Rusidda e cantava nto nto ron tò! nto nto ron tò! e lu Riuzzu cci spijau:
- Rusidda ntontorontò,
Quantu pampini cc’è ’nta lu basilicò?
Rusidda ’un cci sappi arrispunniri: e si nni iju nni la maistra, confusa. La maistra cci dissi:
- Chi hai?
Rusidda cci rispusi:
- M’ha dittu lu Figghiu di lu Re: « Rusidda ntontorontò,
Quantu pampini cc’è ’nta lu basilicò?»
- E tu, si ’n’àutra vota iddu ti spija, cci dici:
«E tu Re ’ncurunatu, / Quantu stiddi cc’è ’nta lu stiddatu?»
A lu ’nnumani matinu Rusidda si nni iju di nuovu ’nta lu pitterra a ’ffacciari. Passa lu Riuzzu e cci dici:
- Rusidda ntontorontò,
Quantu pampini cc’è ’nta lu basilicò?
- E tu Re ’ncurunatu,
Quantu stiddi cc’è ’nta lu stiddatu?
A lu Riuzzu cci parsi sta cosa un sfreggiu, pirchì iddu ’un cci sappi arrispunniri; e pinsò di urdiriccinni, ’n’àutra a idda. Si va a ’ppatta cu la maistra e cci dici:
- Si vui mi faciti ristari ’na sira sutta lu lettu unni si curca Rusidda , io vi fazzu un bonu cumprimentu.
La maistra cci l’accurdau; e vinni l’ura ca si curcau Rusidda. Mentr’era a lettu, pigghiò lu Riuzzu un spuntuni e misi a pùnciri a Rusidda di suttu li tavuli; Rusidda si dispirava; rispunniu la maistra:
- Chi cosa hai ca ti disperi?
- Ahi! signura maistra, chi purci! Ahi! signura maistra, chi cimici!
Lu ’nnumani a jornu lu stissu catùniu; si nni iju Rusidda a lu stissu pitterra: e lu Re cci spijò:
- Rusidda ntontorontò,
Quantu pampini ce’è ’nta lu basilico?
- E tu Re ’ncurunatu,
Quantu stiddi cc’è ’nta lu stiddatu?
- Rusidda , chi cosa hai ch’un dormi?
Ahi! signura maistra, chi purci!
Ahi! signura maistra, chi cimici!
- Ah! maistra, vui m’aviti tradutu.
Rusidda si nni iju a la casa di sò patri.
- Pirchì, - cci dici lu patri, – ’un cci vô’ stari cchiù nni la maistra?
- Cc’è lu Riuzzu chi mi ’ncueta; ch’appena affacciu ’nta lu pitterra, mi dici:
Rusidda ntontorontò,
Quantu pampini cc’è ’ntra lu basilico?
E io cci rispunnu:
E tu Re ’ncurunatu,
Quantu stiddi cc’è ’nta lu stiddatu?
Assira mi curcavi nni la maistra , e fici ’na nuttata di vutàrimi e svutàrimi, chi cridia ch’eranu purci e cimici; ma la cosa ’un era chista: ch’era lu Riuzzu chi mi ’ncuitava.
- Zittu, figghia mia - cci dici lu patri - ca ora pensu io, chiddu ch’hê fari.
Accatta lu megghiu cavallu chi cci puteva essiri , e poi fici fari ’na cintura tutta un pezzu d' oru.
- Pigghiati sta cintura, mèttiti a cavallu, e ha’ a jiri a passiari sutta lu palazzu di lu Re.
Accussì fici Rusidda: si misi a cavaddu, e dda cintura ’mmanu, e a gridari:
- A cu’ vasa lu culu a la mè mula,
Io ci dugnu sta bella cintura!
Lu Riuzzu la fici chiamari:
- Viniti ccà, ca lu vasu io;
E cci vasò lu culu a la mula. Rusidda dùnacci un razzuni a la vèstia, e la vèstia arranca, e lu Riuzzu arristau cu lu culu vasatu, e idda cu la cintura ’mmanu, gridannu:
- Lu culu a la mula lu vasàstivu;
Ma la cintura nun l'avistivu.
E si nni iju.
Lu ’nnumani matina Rusidda si nni iju arrèri nni la maistra.
- Rusidda, arrèri ccà vinisti?
- Sissignura; mè patri voli chi vegnu.
E iju a ’ffacciari arrèri rini lu pitterra.
Affaccia lu Riuzzu:
- Rosa, Rusidda, assai havi ch’ ’un ni videmu
- ’Un cci haju pututu vèniri, - dici Rusidda - ch’haju avutu chi fari.
Si vôta lu Riuzzu:
- Lu sai chi ti dicu?
- Rusidda ntontorontò,
Quantu pampini cc’è ’nta lu basilicò?
- E tu, Re ’ncurunatu,
Quantu stiddi cc’é ’nta lu stiddatu?
- Ahi! signura mastra, chi purci!
Ahi! signura mastra, chi cimici!
- Lu culu a la mula lu vasàstivu,
Ma la cintura nun l’avistivu.
E lu Riuzzu arristò ’ncurrivatu arrèri. Dici:
- Va beni,ora ti nn’hê fari una io.
Lu ’nnumani si vesti di marinaru cu ghistri di pisci, e misi a passiari abbanniannu:
- Haju pisci, haju pisci!
Rispunni Rusidda:
- Signura maistra, accattamu li pisci!
- A quantu nni vuliti? - spija la mastra.
- Io chi vinnu pisci pi picciuli? li vinnu pi vasati.
- Ma chi diciti veru? Io ora la staju sintennnu sta cosa, ca li pisci si vinninu pi vasati! Chi cosi scumpunuti!
- Io vi dicu veru:
Si vui mi dati ’na bedda vasata,
Io vi dugnu ’na bedda frittata.
Rusidda, locca , si fici ’ngagghiari: cci detti ’na vasata. Pigghiò lu Riuzzu, e si nni fuiju, e li pisci si li purtau. Lu Riuzzu si spogghia di marinaru e si nni va nni lu pitterra:
- Rusidda ntontorontò,
Quantu pampini cc’è ’nta lu basilicò?
- E tu Re ’ncurunatu,
Quantu stiddi cc’è ’nta lu stiddatu!
- Ahi! signura mastra, chi purci!
Ahi! signura mastra chi cimici!
- Lu culu a la mula lu vasastivu,
Ma la cintura nun l’avistivu.
- La vasatedda mi la dasti,
Ma pisciteddi ’un ni manciasti!
- Sì! ti l’hê fari custari sta botta - dici Rusidda.
Pigghiò e si nni iju; e si nni iju nni sò papà, e cci lu iju a cuntari.
- Ora, figghia mia, ti levu sta visazioni, e nun ti cci mannu cchiù a la mastra.
Lu Riuzzu tantu tempu ch’ ’un vitti a Rusidda, nni cadiu malatu di la pena. Lu patri:
- Chi hai, figghiu mio? Dimmi: chi è la tò malatia?
- Sugnu malatu; mi sentu mali; chiamatimi Giunta.
E vinniru li medici pi la Giunta. La malatia cchiù cci aggravava, cà a Rusidda nu la videva. Rusidda si vesti d’un medicu furasteri; va a palazzu, e cci dici a lu criatu:
- Purtàticci la ’mmasciata a lu Re, ca cc’è un medicu furasteri pi fàricci stari bonu la figghiu.
Lu Re allura lu fici acchianari
Pi disidderiu di lu figghiu gualiri.
Subbitu ’n cammara lu fìciru antrari...
- Maistà, prima di io assirvari
’Na cosa sula cci vogghiu avvirtiri:
Si senti vuci nun havi a currìri
Cà chistu è signu di l’animigghiurari;
La prima cammara m’aviti a ’nchiujri,
E a lu scuru lu vogghiu visitari.
Lu Re, p’amuri di sò figghiu gualiri,
Zoccu iddu dissi cci vosi accurdari.
La prima cammara si misi a curriri,
A vuci forti si misi a gridari:
- Veni la Morti cu l’anchi torti,
Lu figghiu d’ ’u Re si vinni a pigghiari!
E Rusidda niscίu.
Lu Re cci misi a spijari a lu medicu, e lu medicu:
- Nenti Maistà; sò figghiu è gualutu. Comu dumani agghiorna; ’nta lu pitterra l’aviti a mintìri; pirchì io cci spijavi tutti cosi: voli ’na picciotta chi si chiama Rusidda; io ora cci hê jiri e cci hê jiri a diri nni la sò maistra chi si nni jissi nni lu pitterra, ca accussì lu Riuzzu pò stari bonu.
- Dutturi, tuttu chiddu chi fa, - dici lu Re - sia ben fattu. Pi l’amuri di me figghiu, nun sacciu
chiddu chi fari.
Lu ’nnumani Rusidda si nni iju nni la maistra.
- Rusidda, tu ccà si’?
- Mi vinni a ’llianari; vogghiu pigghiari un pocu d’aria, ch’havi assai ch’ ’un cci vaju nni lu pitterra.
Lu Re comu agghiurnau, lu primu pinseri chi appi, purtari a sò figghiu nni lu pitterra. Affaccia Rusidda, e lu Riuzzu misi a suspirari, e a diri:
- Rusidda ntontorontò,
Quantu pampini cc’é ’nta lu basilicò?
- Ancora ti spèrcia, cu tuttu ca si’mortu? - dici Rusidda –
E tu Re ’ncurunatu,
Quantu stiddi cc’è ’nta lu stiddatu?
- Ahi! signura mastra, chi purci!
Ahi! signura mastra, chi cimici!
- Lu culu a la mula lu vasàstivu,
Ma la cintura nun l’avistivu.
- ’Na vasatedda mi la dasti,
Ma pisciteddi ’un ni manciasti!
- Veni la Morti cu l’anchi torti
A lu figghiu d’ ’u Re si vinni a pigghiari.
Lu Re sintennu diri accussì, detti ordini a li so’ vascialli d’ ’un fari nèsciri a Rusidda di dda casa; poi la fa vèniri a palazzu:
- Comu va sta cosa, m’aviti a cuntari.
- Maistà, io hê jutu a la mastra; ca nun haju matri; haju affacciatu ’nta lu pitterra, e lu Riuzzu m’ha truzziatu.
E cci cuntau tuttu lu catùniu.
- Ora, Maistà, m’havi a fari la grazia, ca mi nn’havi a fari jiri a la casa.
- E comu ti nni vai, ca m’ha’ fattu mòriri un figghiu!
- Nenti, io mi nni vogghiu jiri!
E tantu fici, ca lu Re nni la fici jiri. Lu Riuzzu dissi allura ca la vulia pi mugghieri; lu Re e la Riggina pi l’amuri di lu figghiu, nenti guardannu ca eranu genti riali, jeru nni lu patri e cci jeru a parrari:
- Io a me figghia cci la dugnu, - dici lu patri - ma m’hannu a dari quaranta jorna di tempu.
Rusidda si fici purtari un saccu di farina, ’na quartàra di meli e ’na carrabba, e nni furmò ’na pupa quant’era idda. Poi quannu fu ura di curcarisi cu lu Riuzza, idda cci dissi:
- Io m’affruntu a spugghiarimi davanti di vui; nisciti ’nta l’àutra cammara, quantu mi spogghiu e
mi curcu.
Iddu niscίu; idda pigghió la pupa e la curcau ’nta lu lettu, e si pigghiò li lazzi di li moddi ’mmanu. Trasίu lu maritu, e cci dici:
- Ti rimienti, Rusidda, quannu io ti dissi:
Rusidda ntontorontò,
Quantu pampini cc’è ’nta lu basilicò?
E la pupa cci calò la testa.
- Ti rimienti quannu ti vinni a vìnniri li pisci pi vasati?
E la pupa cci calò la testa. Iddu cci sicutau tutti li dumanni; all’urtimu cci spijau:
- E ti nni penti di tuttu chiddu chi m’ha’ fattu?
E la pupa jisau la testa facennu signali di no.
Comu iddu vitti accussì, tira ’na sciabbula e arranca ’nta lu coddu di la pupa; comu duna, si spezza la carrabba ch’era ’mmenzu lu coddu, e nesci lu meli. Iddu pi la rabbia si licca la sciabbula; e dissi:
- Oh! ch’è duci lu sangu di mè mugghieri! E cui mi teni ca m’ammazzu! ora ca persi a mè mugghieri accussì duci?
Comu iddu dici accussì, nesci la Rusidda di sutta lu lettu e dici:
- Viva sugnu! Viva sugnu!
E s’abbrazzaru.
 E la pupa di zuccaru e meli
       Si la manciaru maritu e mugghieri.