Arba Sicula è na sucietà internazziunali senza scopu di lucru ca havi comu obbiettivu la promozioni dâ lingua e dâ cultura siciliana. Fa chissu ntî modi siguenti:


pubblicannu libbra
Legas è orgugghiusa di annunziari la pubblicazioni di Learn Sicilian II, un libbru di testu p’un corsu universitariu di secunnu annu. Chiù dâ grammatica e dî esercizi, Learn Sicilian II aiuta ê studenti a costruiri lu vocabbulariu spiegannu comu si formanu li palori siciliani, comu usari li prifissi e li suffissi e comu li palori nglisi currispunnunu ê palori siciliani. Scrittu completamenti in sicilianu, lu novu libbru discrivi e spiega ognuna dî parrati siciliani, li differenzi ntâ lingua parrata ca si senti mentri si viagga pi l’isula. Pi illustrari li differenzi, lu libbru cunteni campiuni dî varii pruvinci. E furnisci na serii di reguli ca nzigna ê studenti comu cumprenniri li differenzi ntrî parrati e comu ricanusciri ognunu.

Learn Sicilian II veni c’un CD ca cunteni n’antologia bilingua siciliana, l’audio pî selezioni, risposti ê esercizi e li Soni dû Sicilianu. In alternativa c’è puru na virsioni elettronica dû libbru ca cunteni lu testu cumpletu e lu CD ca accumpagna la virsioni stampata, ncurpurata ntô PDF.

Cliccati ccà pi accattari na copia dû libbru stampatu dâ Libbraria Legas. O cliccati ccà pi accattari la virsioni elettronica. E putiti cliccari ccà pi na discrizioni chiù longa e pi vidiri l’innici di Learn Sicilian II.

Learn Sicilian / Mparamu lu sicilianu
pubblicannu libbra
Legas è orgugghiusa di annunziari la pubblicazioni di na nova edizioni di Learn Sicilian/Mparamu lu sicilianu di Gaetano Cipolla, na grammatica siciliana interattiva. La nova edizioni curata di lu prufissuri Alfonso Campisi di l’università La Manouba di Tunisi fu stampata a Palermu. Lu titulu è Mparamu lu sicilianu: un corso interattivo per apprendere il siciliano. Lu libbru è uguali a la virsioni nglisi sulu ca li reguli e li direzzioni pi li studenti sunnu scritti in talianu.

Stu volumi di 326 paggini veni cu un DVD ca cunteni na guida cumpleta di la pronunzia di lu sicilianu, li risposti a li esercizzii chiù mpurtanti e l’audiu di tutti li litturi, dialoghi e matiriali culturali di lu libru. Esistunu puru virsioni elettronichi di li du libbra, sia chidda in nglisi ca chidda in talianu. La virsioni elettronica cunteni li testi comu a li libbra di carta ma puru li registrazioni cu li dialoghi e li risposti a li esercizzii, tuttu nta un sulu DVD.

Pi accattari la virsioni nglisi, cliccati ccà. Pi accattari la virsioni elettronica, cliccati ccà o scriviti a legasbooks2021@outlook.com. Si abitati in Italia, pi accattari copii di carta di la virsioni taliana, scriviti a Nuova Ipsa Editore, via Giuseppe Crispi, 50, 90144 Palermo, telefonu 091 681 9025 o scriviti a info@nuovaipsa.it. E putiti leggiri l’innici di Mparamu lu sicilianu cliccannu ccà.

Cu l’abbunamentu annuali li soci di Arba Sicula ricevunu un nummiru doppiu di Arba Sicula, dui di Sicilia Parra e li eventuali supplimenti pubblicati duranti lu periodu di l’abbunamentu.

Pi divintari sociu, pi rinnuvari l’abbunamentu o pi accattari un abbunamentu p’un amicu o p’un membru dâ famigghia, ntesta un assegnu a “Arba Sicula” e spidiscilu a:

Si pò pagari puru usannu Paypal e mannannu lu pagamentu a legasbooks2021@outlook.com. Discrivi puru lu motivu pi lu pagamentu dicennu “abbunamentu”.

lyre har
organizzannu cunfirenzi e reciti di puisia siciliana
Arba Sicula organizza cunfirenzi, reciti e spittaculi tiatrali a l’ Università St. John’s, a l’ Italian Charities of America e ad àutri posti. Di sutta ci sunnu lijami a video cu puisìi recitati e traduzioni di Gaetano Cipolla:

Pi riciviri inviti pi sti eventi, mannati lu vostru indirizzu elettronicu ô prufissuri Cipolla scrivennu a: legasbooks2021@outlook.com.


pubblicannu Arba Sicula
Na rivista bilingui sicilianu/nglisi ca illustra a littiratura, l’arti, a storia, a cucina e u folklori dâ Sicilia. Chist’annu celebramu u quarantesimu annivirsariu dâ funnazioni di Arba Sicula (1979-2019). A rivista nesci na vota l’annu e pubblicamu un numiru doppiu. Cliccati supra a rivista pi vidiri l’indici e pi leggiri tutti li articuli di stu numiru. Normalmenti mintemu ccà un numiru passatu. Pi riciviri lu numiru currenti, abbunativi a Arba Sicula. Ntô 2019 criammu un CD ca cunteni tutti li 42 numira di Arba Sicula. Lu CD havi un indici generali organizzatu pir rubrichi (puisia, narrativa, tradizioni, a nostra lingua, ecc.) e si po’ navigari cliccannu cu lu surici supra li tituli. Lu CD costa $30.00 e si pò accattari mannannu un assegnu a Arba Sicula pir $34.00: PO Box 149, Mineola, NY 11501.


pubblicannu Sicilia Parra
Na rivista semiannuali di vinti paggini ca illustra li attività dâ nostra sucietà. È scritta principalmenti in nglisi cu una o du paggini didicati ô sicilianu. Pi vidiri l’indici dû numiru passatu e pi putiri visiunari tutti li articuli, cliccati supra la rivista. Ntô 2019 criammu un DVD ca cunteni tutti i 62 numira pubblicati dû 1989 finu ô 2019. Lu DVD si pò acquistari pir $30.00 l’unu, ma si v’accattati lu CD di Arba Sicula e lu DVD di Sicilia Parra nzemmula pir $64.00 vi mannamu gratis lu distintivu pir li 40 anni di Arba Sicula ca normalmenti costa $10..


pubblicannu libbra supra a Sicilia e i Siciliani
I libbra sunnu a megghiu arma c’avemu pi contrabbattiri ddi stupidi stiriotipi dâ genti siciliana promossi dà mass media. E’ nicissariu fari canusciri a tutti la vera natura dû populu sicilianu e dî so granni contribbuti a civiltà occidintali. Chiossai sapemu dâ nostra storia, megghiu putemu cummattiri l’ignoranza ca fa nasciri ddi stiriotipi.

Stu catalogu PDF cunteni na lista dî libbra ca uffremu. Ci sunnu assai nuvità, comu lu novu testu avanzatu Learn Sicilian II. Putiti accattari li libbra direttamenti dâ nostra libbraria online. A la cascia, putiti pagari cu na carta di creditu o debitu, pagari cu PayPal o effettuari un ordini telefonicu. E vi spidemu li libbra pi menzu di la posta (USPS).

Putiti puru accattari libbra e pagari l’abbunamentu annuali a PayPal. Avennu trasutu, cliccati su “send money” e mannati a legasbooks2021@outlook.com. Pi favuri, lassati na discrizioni dû vostru ordini ntô modulu.

tour of Sicily
organizzannu giti di Sicilia pî nostri soci
I giti di Arba Sicula nun sunnu comu a l’autri organizzati dà aginzii cummirciali. I nostri sunu disignati pi genti ca havi un granni interessi e sintimenti speciali pâ Sicilia. I nostri visiti sunnu esperienzi speciali, viaggi di scuperta. Pi vidiri l’itinerariu di lu prossimu viaggiu e pi leggiri n’articulu ca descrivi li eventi chiù impurtanti cliccati ccà.

ARBA SICULA é, prima di tuttu, la riflissioni in ritardu, di na nicissitá sintuta di na cumunitá etnica stabiluta nni li Stati Uniti d’America pi difiniri, prisirvari e difúnniri la nostra antica ereditá p’assicurari la so vera supravvivenza. Mentri ca l’orientazioni nostra é littiraria, lu nostru métudu é storicamenti evucativu cu l’intinzioni di nun passari supra nuddu aspettu di la cultura Siciliana comu indignu di la nostra esaminazioni e análasi. Lu scopu di stu sforzu é, allura, di riscupriri zoccu é ligittimamenti nostru ntra tuttu lu sintasi d’un populu isulanu pussidennu rádichi nni l’espirienzi storichi Siciliani, Italiani e Americani e macari ligami chiú antichi cu tutti li nazioni di lu Meditirraniu.

Circamu la canuscenza d’un senzu di cuntinuazioni ntra nui stissi, e picchissu amu pigghiatu un simbulu anticu di li Siculi (la stirpi principali in Sicilia prima di lu stabilimentu di li Grechi) pi suttaliniari la seriitá di lu nostru scopu e pi marcari nni li menti di la juvintú nostra un signu di l’antichitá di la so ereditá. Nui semu, prima di tuttu, intirissati ca la chiavi di l’arma Siciliana (la lingua di li nostri avi) fussi cunsirvata e studiata cu preggiu e attinzioni.

Pi la fini di rializari st’intinzioni, ARBA SICULA invita a tutti ca ponnu vantari armenu un avu Sicilianu, a unirisi cu nui in un sforzu culittivu pi aumintari la canuscenza di la nostra stissa ereditá.

Stu disignu é pigghiatu di na midagghia d’urnamentu ca nchiudi na specia di cruci dicurativa. Un esemplari si trova nni lu Museu di Siracusa Fu truvata a San Cataldu e fa parti di l’Adrano Hoard, la chiú granni cugghiuta d’uggetti di brunzu ca á statu truvata in Sicilia. Lu disignu é di circa 1300 anni avanti Cristu, di la civilitá Sicula.


Ristampammu ntâ pagina precedenti a dichiarazioni dû scopu accussí comu fu scritta ntô primu numiru di Arba Sicula ntô 1979. A copiammu esattamenti comu fu scritta senza fari currezioni. Comu si vidi a lingua canciau nanticchia, semu forsi chiù attenti a comu scrivemu in sicilianu, ma mi pari ca in linia di massina a’ma statu fidili a l’ideali espressi nta sta dichiarazioni. Si canciau l’edituri, non canciau u disidderiu di travagghiari pi ddi stissi motivi ca ficiru nasciri a nostra società.

Forsi avissi a fari na brevi storia da nostra associazioni pi soci ca sunu novi e oramai sunu sparsu in tuttu u munnu. Arba Sicula fu funnata nto 1979 di un gruppittu di siculo-americani di Brooklyn tra cui Gaetano Giacchi, Joseph Palisi, Alissandru Caldieru, Sebastianu Passioni, Mons. Santi Privitera e Mons. Anthony Failla e autri ca si riunevanu nta parrocchia di St. Finbar’s a Brooklyn. Chisti si putissiru cunsiddirari i soci funnaturi dâ società, anchi si giustamenti u titulu di funnaturi spetta a Gaetano Giacchi ca fu ô principiu chiddu ca chiù di tutti travagghiò pi purtari avanti l’organizzazioni.

I presidenti dâ nostra associazioni hannu statu chisti: Joseph Palisi, 1979-1980; Gaetano Giacchi, 1980-1987; Mons. Santi Privitera, 1987; Charles Cappellino, 1987-8; e Gaetano  Cipolla, dû 1988-finu a ora. L’edituri di Arba Sicula hannu statu sulu dui: Alissandru Caldieru dû 1979 fina ô 1986 e Gaetano Cipolla dû 1987 finu a oggi. L’autra nostra pubblicazioni, Sicilia Parra, ca durau pi na para d’anni, fu edita di John Randazzo, dâ sedi di Los Angeles. A secunna serii di Sicilia Parra cuminciau ntô 1989 e cuntinua finu a ora cu Gaetano Cipolla comu diritturi e Henry Barbera comu Co-diritturi. Comu sapiti, Henry muriu l’annu scorsu e ora i rispunsabbilità sunu tutti di Gaetano Cipolla. Ntâ prima fasi, Arba Sicula ebbi assai successu organizzannu reciti di puisii e programmi nta li chesi e nta li scoli. Però u numiru di soci non superau mai 800-900 pirsuni. Ci fu un piriudu di decadenza a causa di malatii e di autri cosi ca misi in piriculu l’organizzazioni ntô 1985-7.

Arba Sicula fu salvata grazzii a Mons. Santi Privitera e a Charles Cappellinu ca l’aiutarunu finanziariamenti e grazzii a Gaetano Cipolla ca prima si pigghiaiu a direzioni dâ rivista facennula maturari non sulu dû puntu di vista dâ grafica usannu u computer (i primi numiri si stampavanu cu na machina di scriviri manuali) ma  anchi pu cuntinutu e pâ lingua, e poi pigghiau a direzioni di l’organizzazioni. Arba Sicula ha crisciutu assai nta l’urtimi deci anni, non sulu pû numiru di l’abbunati, ma puru pi l’ottima riputazioni ca godi ntô munnu.

A società havi soci ca si trovanu principalmenti nta zona metropolitana di New York, ntâ California e poi ntâ tutti i Stati Uniti, macari nta l’Alaska e l’isuli Hawai. Tra i rivisti italiani, Arba Sicula è a rivista chiù populari d’America. A niautri nni pari picca cosa aviri chiù di dumila abbunati, picchí pinsamu ca i Siciliani d’America sunu assai numirusi e n’avissimu aviri 10,000 almenu! Ma l’autri rivisti specializzati si cunsiddiranu furtunati si hannu 300-400 abbunati. Nautra cosa: tanti rivisti stannu in circulazioni dui, tri anni e poi fallisciunu.

Arba Sicula chist’annu fa vintiduanni di vita. Vintiduanni di travagghiu pi dari o munnu n’idea chiù giusta dâ cultura siciliana e dî so contributi ô munnu. E’ un traguardu ca attravirsamu cu umiltà è cu granni cumpiacenza pi chiddu c’avemu fattu, ma puru câ spiranza ca putemu rializzari ancora assai dicchiù nta l’anni dû terzu millenniu.

Arba Sicula ha statu n’ispirazioni pi tanti Miricani d’origini siciliana. Annu dopu annu a’ma prisintatu u megghiu dâ cultura siciliana, dannucci mutivi di essiri orgogliosi di essiri Siciliani. Autri società siciliani hannu statu funnatu nta stu paisi e guardanu a niautri pi ispirazioni e sustegnu. Arba Sicula câ so luci illuminau a Sicilia e i Siciliani facennucci canusciri a tutti u megghiu latu d’iddi. Senza piccari di superbia, nta sti anni u nostru pisu s’ha fattu sentiri e pi chissu putemu essiri orgogliosi dî nostri contribbuti.

Learn Sicilian / Mparamu lu sicilianu è la prima grammatica interattiva e cumprinsiva dû sicilianu. È distinatu pi l’usu comu libbra di testu universitariu e puru comu strumentu autudidatticu. Lu volumi è splendidamenti lustratu e cunteni litturi informativi e beni scritti supra la cultura siciliana. È accumpagnatu d’un DVD ca cunteni l’audio pi tutti li litturi, risposti ê esercizii e na guida interattiva â pronuncia siciliana. Ntâ virsioni taliana, li spiegazioni grammaticali e l’istruzzioni ê studenti sunnu in talianu, mentri li litturi, dialoghi e esercizii restanu in sicilianu. La virsioni taliana fu priparata cu l’aiutu dû pruf. Alfonso Campisi dâ Università La Manouba di Tunisi.

Lu pruf. Gaetano Cipolla (Arba Sicula) parra dâ lingua siciliana ô Parlamentu europeu ntôn eventu organizzatu di l’europarlamentari Ignazio Corrao. 

Avemu junciutu nautra prova dâ vostra sicilitutini dû novu libbru di testu Learn Sicilian II. Tutti sapiti ca li siciliani spissu usanu pruverbi pi esprimerisi. Canusciri li pruverbi è infatti na parti mpurtanti di mparari na lingua pirchì cuntenunu la saggizza dû populu. Nta stu libbru l’ultima pagina è didicata a na prova dâ sicilitutini dî studenti. Dimustra quantu beni hannu assurbitu la cultura di l’isula. Cunsisti in trenta pruverbi di li quali haiu omissu una o dui palori. Nudda pirsuna di mezza età nata sicilianu fallissi sta prova.
