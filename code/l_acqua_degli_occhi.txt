Na vota nc' era nu re, chi era quasi orbu, e avìa tri fìgghi. Nu jornu nci dissi u figghiu grandi:
- Papà, datimi la santa benidizioni, ca vogghiu iri mi vi piu l'acqua di l'occhi, pecchì suffru tantu mi vi vidu accussì disgrazziatu.
Nci dissi lu patri:
- Ca comu fazzu? Tu si lu figghiu chiù grandi; e, se nu jornu eu moru, a cu nci dassu la curuna?
Arrispundìu lu figghiu e dissi:
- Nenti: mi ndi vògghiu iri, e speru mi vi dugnu la vista.
Comu si ndi jiu, pigghiau pe la Spagna, e ddà nc'era n'autru re, chi avìa tri figghi fìmmani. Sapendu stu re di Spagna, ca veni ddu principi, nci nescìu a l'incuntru e nci dissi:
- Comu cà, di questi parti, figghiu di re?
- Vaju mi nci trovu l'acqua di l'occhi pe me papà, ca perdìu la vista, e speru mi la trovu.
Lu re lu mbitau a casa sua e nci dissi:
- Dunca, per oggi stai cu mia, e domani parti.
Com'eranu a taula chi mangiavanu, lu principi s’annamurau di la figghia chiù grandi, chi era veramenti na bellizza, e accussì si sperdìu di lu patri e non partìu chiù. Stezi a corti di lu re di Spagna du’ anni, e so patri, videndu ca stu figghiu non tornava chiù, si lamentava, timendu ncarchi disgrazia. Si vota lu menzanu e nci dissi:
- Papà, datimi la santa benidizioni, ca vaju mi trovu a me frati e vi porto pura l'acqua di l'occhi. Se iddu rimasi ammazzatu, jea non su’ ngratu e tornu subitu.
So papà nci fici lu stessu lamentu, non mi lu faci partiri; ma iddu si mostrau ostinatu, nci cercau la benidizioni e partìu. Pigghiau puru iddu pe la Spagna, sperandu mi trova a so frati; nci nescìu ncuntra lu stessu re e nci fici li stessi cirimonii. Lu mbitau a pranzu e, quandu a la corti vitti a so frati, nci dissi:
- O scileratu, lu to povaru patri, abbrama pe tia, e tu ti ndi stai ccà, tra festi e cumbìti?
- Segui lo mbitu - nci arrispandìu lu frati, - ca poi parramu.
Seguìu lo mbitu e si nd'annamurau ppuru iddu di la soru menzana; e, tuttu nfiammatu d’amuri, si sperdìu di l’acqua e di so patri.
Passaru natri du anni, e li frati non venìanu. S’avvicinau lu picciulu di so papà, e nci dissi:
- Se li me’ frati furu ngrati versu di vui, eu non sugnu ngratu: papà, datimi la santa benidizioni, ca vogghiu iri eu mi vi pigghi l'acqua
So papà tentau mi lu scunsigghia; lu vitti risolutu e nci dezi, ciangendu, la benidizioni. Lu figghiu piau pe la Spagna e fici la solita strata; nci affruntau lu stessu re e lu mbitau. Quandu, di lu re, vitti a li so frati, nci dissi:
- O genti ngrata, lu patri suffri e si lamenta notti e jornu pe vui timendu ca vi perdistu, e vui stati cà, senza penzari a nenti?
Nci dìssaru li frati:
- Segui lo mbitu e poi discurrimu.
- No, ca jeu non vògghiu accettari, ed aju atru da penzari, c'a li vostri divertimenti.
Comu di fatti, si scusau cu lu re, e passau avanti.
Comu camminava, arrivau nta na pianura e, a nu certu puntu, vitti nu cadàvaru espostu a l’acqua e a lu ventu. Nci domandau a la genti:
- Comu mai stu cadàvaru è cussì abbandunatu?
- Pecchì è privu di mezzi - nc'ìssaru - e, non potendu pagari, arrestau di fora.
- Se aju a pagari tant'oru quantu pisa, eu lu pagu vulenteri, abbasta chi nci dati sepultura e lu cunservati beni.
Pisàru a lu mortu, e lu principi pagau tant'oru, quant’era lu so pisu; e perciò nci ficiaru na bella cappella e lu mìsaru in locu sagru.
Doppu st'opara di carità, lu principi tirau avanti e arrivau nta nu voscu. Nta na botta, vitti na lepri e dissi:
- Oh, chi bella caccia capitai, oggi! Mai ndi fici a lu mundu meu la stessa.
Accussì dicendu, scindìu di cavallu, mi caccia a stu lepri; ma la lepri non si dassava ammazzari, e lu cacciaturi si dannava, ca volìa pe forza mi l'ammazza. Doppu na cursa sfrenata, la lepri pigghiau tempu e nci dissi:
- O Peppinu, e non mi canusci?
- No: e cu si' tu?
- Eu sugnu ddu cadàvari, chi tu sarvasti di l'acqua e di lu ventu. Senza di tia, sarrìa ancora espostu a l'acqua e a lu ventu, e tu, senza di mia, non pòi fari nenti di chiddu chi t’hai proponutu.
- E allura seguimi!
La lepri juntau supr'o cavallu e tutti li dui s’incaminaru pe nu voscu, idda avanti e l’omu arretu.
Camina camina, a l'undici di la sira arrivaru a nu giardinu.
- Scindi, Peppinu! - nc'issi la lepri. - Trasi nta stu giardinu e vidi ca nci su’ tanti rosi. Non ti fermari; ma vai ancora avanti, nsinu chi arrivi a na funtana. Vidi ca scìndinu du’ canali: a manu sinistra è l'acqua chi annorba, e a manu destra è chidda di la vista. Tu pigghi sti du' buttiglini e ti li inchi: poi, chidda di sinistra, ti la menti a sinistra, e menti a la to destra, chidda di destra. Ma bada beni di non sbagliari; ca, se non fai comu ti dicu jeu, perdi tuttu. T’arriccumandu specialmenti, mi ti teni a menti li me’ cunsìgghi e mi li segui appuntu appuntu. A li dudici precisi, stu giardinu si apri e tu trasi; ma vi’ ca nc’è sulu nu quartu d’ura di tempu, appena bastìvuli mi ti pigghi l’acqua e mi t’a cunservi, comu ti dissi eu. Quandu poi nesci e arrivi a li rosi, non mi ti menti mi l’aduri; ca chista ti piaci, chidda ti  piaci puri, passa lu tempu e, se lu magu t’arriva, perdi l'acqua di l’occhi e perdi a to patri.
A li dudici appuntu, lu giardinu si japrìu e Peppinu trasìu. Arrivau a la funtana, si piau l’acqua e si la cunservau; ma, a lu ritornu, videndu tutti ddi rosi, si misi mi l’adura. Adura chista e adura chist’autra, stezi na bona menz’ura. Jia pe mi veni, e nci nesci lu magu nta la porta.
- O scileratu! - nci dissi; - nessunu ebbi tantu ardiri pe mi togli l’acqua di l’occhi, e n’atru pocu tu ti l’arrobbavi? Ora paghi la pena.
Nci dissi iddu, tuttu spaventatu:
- Pe carità, no m’ammazzati! Sugnu nu pòvaru passaggeri, chi aju lu patri orbu; e perciò vinni cà di vui.
- Se tu non vòi mi t’ammazzu, - nci arrispundìu lu magu - hai a jiri, mi mi pigghi la Bella di setti veli.
Nci dissi iddu:
- Bonu, ca vaju.
Lu magu, però, nci pigghiau l’acqua e poi lu mandau fora.
Quandu lu principi nescìu a l’apertu, nci dissi la lepri:
- Ah, Peppinu, Peppinu! Non ti lu dissi eu? Ma tu non volisti pigghiari li me’ paroli, e vidi chi cosa t’assuccedìu! Basta, ora seguimi. Se tu pigghi li paroli mei, tu guadagni la Bella di setti veli, l’acqua di l’occhi e to patri; se no perdi tuttu.
Si mìsaru dinòu ncaminu e arrivaru a nu palazzu. Allura nci dissi la lepri:
- Varda: nchiana ccà supra e cunta novantanovi gradini; a li centu, vi’ ca trovi la Bella cumbogghiata cu setti veli. Appena ti vidi, vi’ ca idda ti parra e ti dici: «O Peppinu, venisti mi mi pigghi?» Tu nci dici subitu: «Sì». Comu nchiani, vi’ ca idda si jetta mi t’abbasa; ma bada beni no mi t'avvicini, tu! Inveci, tu ti menti a calari a jiri arretu tutti li gradini, e vi’ ca idda ti veni appressu a tia e ti dici suspirandu: « E mi si dici ca venisti finu a ccà, e non mi vói abbasari?». Tu però resisti a la tentazioni e, fina chi nesci cà fora, non la basari: doppu si’ libaru.
- Non dubitari — nc’issi Peppinu, - ca sta vota fazzu comu tu dici. Na sula vota si gabba la vecchia!
Accussì dicendu, si misi mi nchiana la scala di lu palazzu e cuntau novantanovi gradini. A li centu, trovau la Bella, chi parìa nu suli. Appena lu vitti, nci dissi:
- O Peppinu, venisti pe mi pigghi?
- Sì! - nci arrispundìu iddu; ma, pe la paura di lu magu, accumenzau a scìndari li gradini a jiri arretu, finu all’urtimu.
- E s’avi a diri - nci dicìa idda, seguèndulu e pregandu - e s’avi a diri ca si’ venutu finu a cà, e non mi vòi abbasari?
A sti lamenti, lu principi si scordau d’ogni avvertimentu e arrispundìu, tuttu cunfusu:
- Hai ragiuni: era nu stùpitu no mi t’abbasu! - e la basau.
Nescìu lu magu, tuttu arrraggiatu, e:
- Scileratu! - nci dissi - finora nessunu appi l’ardiri mi s'arrobba la Bella, e tu mi la volivi levari?
- Perdunàtimi pe carità, - nc’issi Peppinu, — ca jeu su’ nu povaru passaggeri, e vinni cà custrettu cu minaccia di morti.
- Se tu vói mi ti perdunu, - arrispundìu lu magu - m’hai a portari lu cavaddu chi parra, e allura eu ti dugnu la Bella.
Cu stu promissa, Peppinu fu libaratu; ma, 'appena nescìu fora, la lepri nci dissi: - Ah Peppinu, pecchì non pigghiasti li paroli mei?
- E non vi' ca mi pregau tantu mi l’abbasu! Eu non potti chiù arrisìstari e l’abbasai!
- Potivi aspettari mi nesci ccà fora, e poi la potivi abbasari quantu volivi! Ed eri libaru e ti la potivi godiri pe tutta la vita. Basta, accussì succedìu, e non c’è chiù chi fari!
Accussì, parrandu parrandu, si mìsaru ncaminu e tantu caminaru, chi arrivaru finarmenti davanti a nu palazzu. Dissi la lepri:
- Ora traji ccà intra, e vidi ca nci su’ tanti cavalli: nt’o menzu, trovarai lu cavaddu chi parra. Ti nd’accorgiarai subitu, ca iddu appena ti vidi, ti domanda: «Patruni, venisti ccà, mi mi pigghi?». Tu nci arrispundi: «Sì», e vidi ca iddu avi na brìgghia vecchia e brutta. Supra lu muru nci nd’è, però, una nova, tutta adornata di ciancianeddi d’orù, e lu cavaddu ti dici: «Patruni, e cu stu briglia mi nesci? Hai nu bellu cavaddu chi parra, e tu lu vói levari accussì a la città? Mèntimi, mentimi la briglia nova, ca se no la genti ti murmurìa, e tu nci fai na brutta figura!». Ma tu - aggiungìu la lepri - guardati beni mi nci la menti; ca poi, quandu iddu si vidi la briglia bella, tantu abballa di lu preju, fin'a chi senti lu magu e scindi mi t'ammazza.
- No, ca sta vota fazzu propiu comu dici tu: non ci penzari! - dissi Peppinu, e trasiu. Trovau nta la stadda tanti cavaddi, e nta lu menzu lu cavaddu chi parrava.
Appena lu vitti trasiri, cuminciau a fari:
- Venisti forsi pe mi pigghi a mia?
Lu principi nci dissi subitu sì.
- E allura, mentimi la briglia nova! Nu bellu cavaddu chi parra, ti lu voi levari a la città, cu sta brutta briglia? E la genti chi dici?
- Sì, sì, ca ti la mentu! Infatti, non sta beni mi ti nèsciu, cu stu brigghia vecchia.
Pigghiau la briglia nova e nci la misi; ma, appena lu cavallu si vitti la briglia cu tutti ddi ciancianeddi d’oru, accumenzau m’abballa e tantu abballau di lu preju, chi lu magu lu ntisi e scindìu. Quandu vitti a lu giuvani, nci dissi:
- Nuddu ancora avia avutu lu coraggiu mi si pigghia lu me cavaddu, e tu non penzasti ca lu patruni soi nc’era puru a stu mundu? Ora mi l'hai a pagari!
Nci dissi iddu, cu li lagrimi a l'occhi:
- Non lu fici pe mi v’offendu; ma pecchì m'hannu custrettu. Perdunàtimi, ca non la fazzu chiù!
- Perdunari eu? Comu mi canusci mali! Ebbeni, se tu vòi mi ti perdugnu, m'hai a portari l ’aceddu Bonvirdi; e poi ti dugnu, magari, lu cavallu chi parra.
- Bonu, ca vaju e farò di tuttu pe servirvi.
Quandu nescìu ddà fora, nci dissi la lepri:
- E non ti lu dissi jeu ca nci voli forza d’animu e sapiri arrisìstari a tutti li tentazioni? Ti l'avvertu pe l'urtima vota: se tu non pigghi li paroli mei, non pòi scampari a la morti. Chista è l’urtima prova: se tu ti sai cumportari e segui li me’ cunsigghi, potrai ancora rimediari a tuttu e guadagnari li quattro cosi; ma, se tu vòi fari di to crapicciu, comu pe lu passatu, non t'aspettari atru ca la morti.
Peppinu si vrigognau, sta vota, mi nci arrispundi lu solitu «sì» e, tuttu ncolaratu cuntr’a se stessu, si misi ncaminu cu la lepri.
Camina camina, arrivaru a nu bellu giardinu.
- Vidi - nci dissi la lepri, tutta premurusa -  vidi ca, trasendu nta stu giardinu, arrivi a n’àrburu chiù grandi di l’autri; tu nchiani supra st'àrburu, e trovi na càggia cu n'aceddu. È l’aceddu Bonvirdi. Appena chi ti vidi, iddu si menti mi parra e ti dici: «Patruni, venisti pe mi pigghi?». Tu nci arrispundi sì, e allura iddu ti prega mi lu menti nta la càggia nova ca è vrigogna mi dassi n'aceddu cussì bellu, nta na càggia brutta e vecchia. Non mi t'affidi mi lu passi nta la càggia nova: ca guai è pe tia. Se lu magu t'acchiappa, non si faci chiù cummoviri, e t'ammazza senza pietà. Ti pigghi, dunca, insemi cu l’aceddu anchi la càggia nova e ti la porti a li mani; poi, quandu si’ arrivatu ccà fora, menti l'aceddu nta la càggia bella, e vidarai ca è cuntentu lu stessu. M'hai ben capitu?
- Sì! - nc'issi Peppinu - e stu vota vògghiu propiu fari comu mi cunsigghiasti tu. Arrividerci!
E trasìu. Arrivau all'àrburu, vitti l'aceddu e nchianau ddà supra. L'aceddu lu pregau tantu mi lu menti nta la càggia nova; ma iddu, castigatu di latri voti e tenendu beni a menti Ii cunsigghi di la lepri, nci arrispundìu sempri:
- No! Cammina cu mia, ca subitu chi simu fora, ti mentu.
Accussì dicendu si pigghiau l’aceddu di na manu, la càggia nova di l'autra, e nescìu fora di lu giardinu, sanu e sarbu. La lepri, chi l’aspettava cu nu pocu di timuri, ca, doppu sta prova, non nc’era chiù speranza di sarvizza, subitu chi lu vitti cu l’aceddu a li mani, si prejau  tutta e nci dissi:
- Ah vi', ora sì ca facisti bonu! Se tu cuntinui a fari comu ti dicu eu, non sulu guadagnarai l’aceddu Bonvirdi, ma puru lu cavaddu chi parra.
- Ah sì, ca fazzu accussì! - arrispundìu lu principi.
Cambiaru sulu la caggia a l'aceddu, e dinòu si mìsaru ncaminu, pe mi ritornanu di lu magu.
Lu patruni du cavallu, appena lu vitti veniri, si prejau e di la cuntentizza non stava chiù nta so peddi. Prima mi lu dassa, nci avia dittu a Peppinu la lepri, sempri pronta e providenti:
- Ora chi vai di lu magu, vidi ca iddu ti scindi lu cavallu, chi ti promettìu; ma tu nci hai a diri accussì: «Magu, tu mi cercasti nu favuri, e ora mi nd'hai a fari unu tu a mia. Se mi duni lu permessu pe na ura, vorria mi passìu nta lu to giardinu, muntatu supr'o cavaddu chi parra e cu l’aceddu Bonvirdi a manu, pe mi viu chi armonia faci». Vi’ ca iddu ti dici: «Sì, puru pe du’ uri!»; e tu ti menti a passiari. Quandu poi ti pari c'o cavaddu avi nu bonu trottu, allura sati li mura di lu giardinu e nesci ccà fora; doppu chi si' cà fora di li mura, iddu non ti poti fari nenti.
Finitu stu discursu, Peppinu si ndi jiu di lu magu e lu magu nci dissi:
- O Peppinu, venisti cu l’aceddu?
- Sì! - arrispundìu iddu - ti lu portai; ma ora ti domandu nu fauri. M’hai a dari lu permessu mi passìu pe n'ura nta lu to giardinu, cu l'aceddu a manu e a cavaddu, sulu pe vìdari chi armonia faci.
Lu magu, chi era tuttu cuntentu, nci dezi lu permissu puru pe du’ uri, e Peppinu si pigghiau lu cavaddu e cumenzau a passiari nta lu giardinu. Quandu nci parsi ca avi bonu trottu, nci dezi na spirunata e satau li mura: e ora va e pìgghialu! Lu magu, tuttu arraggiatu, nci gridau:
- Tradituri! Nessunu ebbi l’ardiri mi si pigghia lu me cavallu, tu cu li to finzioni mi lu toglisti!
Iddu si votau e dissi:
- Mori, magu scileratu! Mori arraggiatu!
E lu magu, di la pena, si sbattìu la testa pe li mura e morìu.
Quandu fu ddà fora, nci dissi la lepri:
- Bravu, bravu Peppinu! Cuntinua a fari comu ti dicu eu, e non ci penzari.
E caminu facendu, nci dezi atri boni suggerimenti pe l’autru magu. Chistu, vidèndulu tomari, fu tuttu cuntentu; Peppinu lu salutau e poi nci dissi:
- Magu, tu l’atru jornu mi cercasti ’n favuri, e jeu ti ndi fazzu dui, ca ti portu lu cavaddu chi parra e l’aceddu Bonvirdi. Ora tu mi nd'hai a fari puru unu a mia. M’hai di dari lu permessu mi passìu nt’o to giardinu, sulu pe n’ura, supra lu cavallu chi parra, cu l’aceddu Bonvirdi a manu e la Bella di setti veli a cavaddu cu mia, pe mi vidu chi armonia faci.
— Puru pe dui! — Nci dissi lu magu. — A tia non ti pozzu negari nenti.
Accussì Peppinu si misi a passiari avanti e arretu, pe lu giardinu, e, quandu vitti ca lu cavallu avia acquistatu nu bonu trottu, tiritùmpiti... e satau fora di li mura.
- Ah scileratu! - Nci gridau lu magu, — mi la facisti; ma speru non m’hai tempu mi ti li godi, tutti sti cosi, chi m’arrobbasti!
Ma, videndu ca l'atru era fora di li so mani, fu tanta l’arràggia e lu dispiaciri, chi non potti chiù arrìsistari a lu diluri e s'ammazzau.
- Bravu, bravu! - Nci dissi a Peppinu la lepri, quandu lu vitti fora d’ogni periculu. - Se fai ancora accussì, guadagni certamenti anchi l'acqua di l’occhi, pe to patri.
E, caminandu caminandu, nci dezi tutti l’autri cunsigghi, chi eranu nicessari, pe otteniri l'antentu soi. Accussì arrivaru a lu giardinu di li rosi, e la lepri non si dimenticau mi nci faci l’ùrtimi raccumandazioni. Peppinu s'apprisentau a lu magu e nci dissi:
-  Magu, sti jorna arretu tu mi cercasti nu fauri, e jeu, mi ti cuntentu, ti ndi fazzu tri; ca ti portai non sulu la Bella di setti veli, chi tu desidaravi; ma, insemi cu idda, lu cavaddu chi parra e l'aceddu Bonvirdi. Ora, tu m’ha' fari nu piacireddu pure a mia, dandumi l’acqua di l’occhi pe mi la mentu nta la sacchetta, e lu permessu mi passìu pe na ura dintra lu to giardinu, muntatu supra lu cavaddu chi parra, cu la Bella di setti veli cu mia e l’aceddu Bonvirdi a la manu. Vògghiu vidiri chi armonia facimu tutt’assemi.
Lu magu, chi era sicure di li fatti soi e avìa fiducia di lu principi, ca era tornatu mantenendu la promissa, subitu arrispundìu:
- Pecchì no? Pure pe du uri!
Peppinu si fici la solita passiata; poi satau e nci arrinescìu mi nesci fora, sanu e sarbu. Lu magu nci gridau:
- Oh tradituri scileratu! Tu fùji; ma a mia nenti mi facisti, pecchì l’acqua di l’occhi arresta sempri a mia, e ndi fazzu chiddu chi vògghiu.
E accussì, chiù furtunatu di l'autri maghi, si cunzulau di lu scornu patutu e restau nvita.
Intantu la lepri, videndu tornari lu principi cu tutti li cosi preziusi, nci dissi:
- Bravu, Peppinu! Ora potimu tornari versu casa: seguimi e camina.
Accussì arrivaru insemi a lu stessu postu, a undi era prima lu cadàvari. Pigghiaiu la lepri e nci dissi:
- Tu mi facisti a mia tantu beni, e jeu t'arricumpensai comu potti, facènduti chiddu chi tu sai. Se non era pe mia, cu li suli to forzi, tu non potivi fari nenti. Ora è tempu mi ndi separamu; ma, prima, ti vògghiu dari ancora nu cunsìgghiu e t'arricumandu mi li teni caru: guàrdati di carni impiccata!
E, cussì dicendu, sparìu.
Peppinu arrimanìu dispiaciutu di pèrdari nu cumpagnu e n’amicu cussì preziusu; ma poi, fàttusi animu, cuntinuau lu so viaggiu, fina chi arrivau nta la Spagna.
Pe tuttu lu regnu si dissi: «Arriva lu figghiu di re, e porta quattro cosi veramenti rari: la Bella di setti veli, l’aceddu Bonvirdi, l'acqua di l'occhi e lu cavaddu chi parra!» e tutti currìanu pe mi lu vidinu, e arrestavanu maravigghiati. Comu arrivau a na città Peppinu vitti ca stàvanu pe mpiccari a dui, e nc'era na gran fudda dattornu. S'avvicinau puru iddu e domandau:
- Pe quali motivu l'impiccati a ssi dui?
- Pecchì ficianu tanti debiti, e non hannu pe mi li paganu.
- Quantu su’ sti debiti?
- Milli liri l’unu.
Lu pnincipi generusu pagau tuttu e fici scarsarari a ddi du’ sventurati. Chisti iru pe mi l'arringràziannu, e allura iddu s’accorgìu ca eranu li so frati.
- Ah, cari fraticeddi mei! - e si jettau pe mi li basa.
- Tu ndi servasti di la morti! - nci dìssaru li du’ frati.
- E vui pecchì non facistu, como vi dissi eu? Ca, se vui non facivu di testa vostra, non vi succedeva di dda manera, mi mentiti a riscu l’onuri e la vita. Basta; ora tuttu è finitu e su cuntentu ca, finarmenti, nd’arritrovamu insemi.
- E tu a undi isti? - nci dìssaru poi li frati.
- Jia mi nci sarbu la vista a lu papà, e accussì guadagnai quattru cosi, - e nci li nominau una per una.
- E l’acqua di l'occhi a undi l'hai, chi non la vidimo?
- Nta la sacchetta - arrispundìu Peppinu. - E ora chi simu ccà, tutt'insemi, jamunindi a la nostra città.
Si mìsaru tutti ncaminu. Comu caminàvanu, nci dissi sutta vuci lu menzanu a lu grandi:
- E ora, comu arriparamu? Cu quali scornu entramu nta la citta! Iddu jiu mi sarba la vista a nostru patri, e ndi sarbau la vita puru a nui: nui, mbeci, non avimu cunchiusu nenti, cu li nostri amuri e cu li nostri pranzi! Pe nui è nu scornu!
- Allura, sai chi facimu? - arrispundìu lu grandi. - Quandu mi partìa di casa, mi vegnu ccàni, pe la strata vitti nu puzzu. Subitu chi arrivamu ddà, dicimunci ca non ndi fidamu chiù mi caminamu a pedi, doppu nu
viaggiu tantu longu; accussì ndi fermamu a lu puzzu, e facimu mi
s’arriposa puru iddu, e mi dormi. Quandu poi ndi pari a nui, ch’è
nt' o mègghiu du sonnu, l’arriscigghiamu cu na scusa qualunchi e,
appena iddu si leva, nui lu pigghiamu e lu jettamu nta lu puzzu. Doppu, jeu chi su' lu grandi, mi pigghiu la Bella e l'aceddu, e tu chi si' lu menzanu, ti pigghi l'acqua e lu cavallu. Poi ndi prisentamu a lu papà, e nci dicimu ca sti cosi li guadagnamu nu' dui, cu li nostri fatichi.
Caminaru caminaru e, arrivati a lu puzzu, ficiaru comu avianu
cuncertatu.
- Frati, nui a pedi non potimu chiù caminari, e simu propiu stanchi!
- E chi voliti mi vi fazzu? Lu cavaddu chi parra non si faci muntari di nuddu... e poi, simu già dui cà supra, jeu e la Bella.
- Adunca, scindi! - Nci arrispundiru li du’ frati, - ca nd’arriposamu
nu pocu e poi cuntinuamu lu caminu nostru, cu chiù lena.
- Ah sì! Chissu lu pozzu fari.
E scindìu. Puru iddu era stancu, pe lu gran caminari chi avia fattu; e, appena s’appojau a na petra, s'addormentau, iddu e la Bella. Li frati vìttaru ca li cosi jìvanu megghiu di comu avianu cumbenatu; cu na scusa lu riscigghiaru, a l'intrasatta; nci pigghiaru na sula buttigghia d'acqua di la sacchetta, e lu jettaru nta lu puzzu, prima ancora mi si poti accòrgiari di lu tradimentu. A la riscigghiata, la Bella vitti ca Peppinu non c’èra chiù, e domandau notizii a li frati.
- Non ndi sapimu nenti, nui; ca puru nui eramu addormentati. Forsi vinni ncarchi animali feroci, mentri iddu dormiva, - e si lu levau.
Anchi lu cavallu e l’aceddu domandàvanu notizii di lu loru patruni; ma la risposta era sempri la stessa:
- Nui non sapimu nenti!
Accussì lu grandi si pigghiau la Bella e l’aceddu, e lu menzanu lu cavallu e l’acqua di l’occhi;  ma, nta la fretta, avianu piatu di la sacchetta, chidda chi annorbava e non già chidda chi facìa vidiri. Quandu poi si mìsaru ncaminu, lu cavallu non si facìa muntari, e lu pìcciulu, se vozi andari avanti, appi a caminari a pedi, comu prima, tiràndusi lu cavallu a manu.
Arrivati di papà, nci dìssaru subitu li servitori:
- Maestà, vèninu li vostri figghi, lu grandi e lu menzanu, in cumpagnia di na donna.
Lu pòvaru patri fu tuttu cuntentu; ed eccu ca veramenti li du figghi arrìvanu e, pe prima cosa, nci abbàsanu la manu. Poi nci dìssaru:
- Papà, simu cà davanti a vui, duppu tanti periculi: jeu portu cu mia la Bella di setti veli e l’aceddu Bonvirdi; e me frati l’acqua di l’occhi e lu cavallu chi parra.
- E chi m’assèrbinu sti cosi, se jeu non aju la vista e non li pozzu vìdari? Portatimi almenu l'acqua, mi mi ndi mentu na ina; ca vi sentu, ma non vi vidu.
Nci portaru l'acqua di l’occhi e si la misi; ma, se prima vidìa ncunu pocu, ora non vidìa affattu ed annorbau du tuttu; ca la buttigghia, pe sbagliu, era chidda chi annorbava.
E allura stu povaru patri tuttu lu jornu si lamentava e dicìa, ciangendu:
- Mi tocca moriri e non pozzu mancu vidiri a me figghiu Peppinu! Chi stràziu pe lu me cori! - Si votau a l'atri figghi e nci dissi: - E di Peppinu, nudda notizia mi portati?
- Non sapimu propiu nenti; ca nu’ pigghiammu pe n'atra strata, e
non lu vìttimu.
Mentri stu povaru patri abbramava pe lu figghiu e diciva: «Moru e non vidu la pupilla di l’occhi mei!», la Bella si chiudìu nta na stanza e non volìa chiù mangiari; l’aceddu era tuttu malinconusu e lu cavaddu, pe lu dispiaciri, non si dassava muntari da nessunu e non parrava chiù cu nuddu: nsumma, stavanu tutti ncolarati e suffrìvanu pe la scumparsa di lu principinu.
Fratantu si spargìu la vuci, di na città a l’autra, ca vìnnaru sti figghi di re e portaru sti belli cosi, e d’ogni parti veniva genti, principi, marchisi e conti, pe mi vìdinu sta Bella di setti veli, stu cavaddu chi parrava e st'aceddu Bonvirdi, di cui tantu si discurriva.
Ma, appena arrivati, nuddu potiva vidiri nenti, pecchì la Bella si ndi stava chiusa e non voliva arricìvari a nessunu, l'aceddu nemmenu, e lu cavaddu minava caci, tantu chi era periculusu avvicinarsi.
Dassamu a chisti e tornamu a Peppinu, chi era tantu disideratu. Quandu lu povaru giuvani si vitti abbandunatu nfundu a lu puzzu, dissi:
- Aviva ben ragiuni la me cara lepri, avvertèndumi mi mi guardu di carni mpiccata! Doppu tantu beni chi nci fici a li me’ frati, mi pagani di stu bella munetal Chi mundu ngratu!
Mentri faciva sti riflessioni, eccu ca ti senti na vuci:
- Peppinu! O Peppinu!
- Chi vói? Cu mi chiama? - Arrispundìu subitu.
- Non ti spaventari, ca sugnu la lepri! Vói dunca nesciri?
- Certu, ca vorrìa nesciri; ma comu pozzu fari?
 La lepri nci allongau la cuda e ncissi:
- Teniti di mia, ca jeu tiru e tu nchiani.
Peppinu si tinni di la cuda, e la lepri tirau, tirau e lu nchianau. Quandu arrivau ddà supra, nci dissi:
- Ti lu dissi eu! Ca, se tu facivi comu t'avia dittu jeu, non ti succediva sta grossa disgrazia. Ora chi si’ sarbu, òpara e ngègnati.
E nci sparìu di l’occhi. Peppinu, rimastu sulu, facìa:
- Òpara e ngègnati! Chi veni a diri sta parola?
Si misi ncaminu, penzandu, e nci accuntrau nu massaru. Nci dissi:
- Massaru, vo' fari nu càmbiu? Tu mi duni li robbi toi, e jeu ti dugnu li mei.
Lu massaru fu cuntentu, ca nci guadagnava, e si cangiaru li robbi.
Peppinu, vestutu di massaru e cu la buttìgghia di l'acqua bona nta la sacchetta, si ndi jiu sutt’o palazzu di so patri.
Quandu arrivau ddà sutta, fu na festa ginerali: la Bella era allegra, l'aceddu parrava, tuttu cuntentu, e lu cavaddu avìa la cuntentizza nta l'occhi. Li du’ frati eranu affacciati a lu barcuni, e lu massareddu nci dissi:
- Signurini, mi voliti pe garzuneddu?
- E chi sai fari?
- Sàcciu strigghiari li cavaddi, fazzu mangiari li donni ncolarati, e su’ puru bonu pe mi pàsciu l’aceddi.
- Si, sì! - Nci dissaru iddi, ma senza canùsciarlu - fai propiu pe nui; ca avimu nu cavaddu, chi avi bisognu di curi.
Accussì lu ficiaru nchianari, e lu mìsaru a lu loru serviziu. D'allura mpoi, lu cavaddu non si canuscìa chiù, di quantu era allegru e mangiava vulenteri, e cussì puru succedìu di la Bella, chi avia mutatu facci, e di l’aceddu chi parrava cuntinuamenti.
Doppu quindici jorna di sta vita, nci dissi lu massaru a li frati:
- M'assati mi nchianu supra, mi vidu a lu re?
- Sì, nchiana!
Nchianau e, quandu fu a la so prisenza, nci dissi:
- Reali Maestà, avi quindici jorna chi sugnu a garzuni cu li vostri figghi, e sulu ora potti nchianari, mi vidu comu stati.
- E com’aju a stari, se mi manca lu mègghiu, la vista di l'occhi, e non vidu a nessunu?
- Quanti figghi aviti?
Arrispundìu lu re, cu nu suspiru:
- Nd’avarrìa tri; ma unu, lu chiù pìcciulu, chi era la pupilla di l'occhi mei, si ndi jiu mi mi trova l’acqua di l'occhi, e non tornau chiùni. Li so frati vìnnaru; ma iddu non vinni. E ora jeu mori, e a me figghiu Peppinu no lu vidu chiù!
Sentendu accussì, chistu si cunzulau tuttu e nci dissi:
- Maestà, aju nta na buttigghiedda na ina d'acqua di l'occhi, chi faci
veniri la vista: voliti mi v’a mentu?
- Non m ’esti comu e chidda chi mi dezi me figghiu, chi mi fici annorbari du tuttu?
- No, - nci dissi lu garzuni - ca chista è bona!
Nci la misi supr'a l'occhi e nci vìnnaru du' occhi lucenti comu du stiddi. - - Ah! - dissi lu re - la vista mia tornau, e me figghiu Peppinu non torna chiù; chiddu chi si partìu di ccà, cu tantu amuri, pe mi trova l’acqua di l'occhi! Ed ora chi aju acquestatu la vista, non lu pozzu vidiri chiù!
- Dunca - nci dissi lu giuvani - lu vorrissu ancora vidiri a vostru figghiu
Peppinu?
- Atru ca lu vorrìa vidiri!
- Ah, caru papà, sugnu eu lu vostru Peppinu!
- E allura, comu vai, figghiu meu, ca ti vidu vestutu di massaru? Pecchì stu finzioni?
Peppinu nci cuntau lu fattu, comu iddu pigghiau tutti li cosi, e poi li so frati lu jettaru nta lu puzzu, doppu chi l’avia sarvati di la morti.
- Ah, chi frati scilerati! - dissi lu povaru patri; e cussì dicendu, nci piau nu vestitu di re. Peppinu si lu vestìu e, supra l'abitu reali, si misi li soliti robbi di massaru. Poi lu patri chiamau a l'autri figghi e dissi:
- Mi vinni addinòu la vista, pe meritu di lu garzuneddu, chi avìa l'acqua bona. Oggi fazzu nu grandi pranzu, pe festeggiari l’avvenimentu, e vògghiu mbitari principi e conti; e puru lu massareddu avi a mangiari a tàula cu nui. Non avi a mancari a stu pranzu, nè la Bella, nè lu cavaddu, nè l'aceddu Bonvirdi; in modu chi li mbitati ponnu vìdari li belli cosi, chi sapistu cunquistari cu lu vostru ngegnu.
Si fici lu pranzu e arrinescìu veramenti sulenni, pe numaru e qualità di
li cumbitati. Doppu chi mangiaru, dissi lu massareddu:
- Ora s’avi a chiùdari la porta e ognunu di nui avi a cuntari nu fattu, pe dilettu di tutta stu nobili cumpagnia.
Si chiudìu la porta e dissi la Bella:
- Se non vi dispiaci, accumenzu prima jeu.
- Sì, sì! - arrispundiru tutti li mbitati, ca volìanu pe mi la sèntinu, doppu chi avianu tantu ammiratu li so bellizzi.
E allura idda cuminciau a cuntari, comu era chiusa nta lu palazzu di lu magu e comu fu libarata da nu bellu giuvani. Quandu arrivau a stu puntu e dovìa diri lu nomu di lu so liberaturi, si votau versu lu massareddu e nci dissi:
- A tia, Peppinu! ora cacciati ssi robbi di massaru e fai vidiri cu si' veramenti.
A sti paroli, iddu si spogghiau li robbi di massaru, e cumparìu vestutu di re.
- Figghiu meu predilettu! - Dissi lu patri, - tu sì ca penzasti a mia. Ma li to frati, chi doppu chi tu li sarvasti ti tradiru, sunnu du' scilerati e avrannu la morti.
Iddu arrispundìu:
- No, patri, ca jeu li perdunu, e non vògghiu chi stu bella festa sia funestata cu la morti di li me’ frati. Mi ficiaru mali assai, ma ripetu: jeu li perdunu!
Doppu la festa, lu re l’esiliau di la città, pe non mi ponnu chiù fari atru mali; nci dezi la robba loru e li mandau a n’atra città. Poi lu figghiu pìcciulu si spusau cu la Bella di setti veli, e si godìu puru l’aceddu Bonvirdi e lu cavaddu chi parra. Accussì,
Iddi arrestarli filici e cuntenti,
e nu' arrestamu senza nenti.
