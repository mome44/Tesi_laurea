CHE BÒ DICERE
L'argomiento de lo primmo canto de lo Nfierno
Pe meza strata de la vita nosta se stenne a 35 anne de la vita. Pe la boscaglia scura se stenne lo vizio, dinto a lo quale sta menato l'ommo a chell'aità. Pe l'animale se ntenneno li tre nemmice capitale nuoste, ciovè l'avarizia, la superbia, e la lussuria, li quale non lassano che nuie potessemo saglì lo Monte de la virtù, ch'è defficele e aspro. Pe Bergileo mannato da Lucia se ntenne la dottrina datace da Dio, azzochè co lo mezzo suio canoscessemo e nce astenessemo da li vizie, e che co la bona guida soia nce metessemo ncoppa la bona via, secunno che ponno le fforze noste.
Lo Poemma sacro de Dante è no pellegrinaggio de otto iuorne, accomminciato a la fine de la Dommeneca de le Pparme e fenuto a la fine de la primma vegilia de lo Lunedì de Pasca, secunno lo rilorgio de Gierusalemme. Accommencia co lo cammino de Dante sulamente, da lo funno de lo vuosco scuro a lo monte, e doppo n'arrepuoso da lo monte a no luoco vascio de la piaggia deserta: sequeta lo cammino de Dante co Bergileo, che le comparette a miezojuorno da lo luoco vascio a la porta de San Pietro. ⁠Lo viaggio fatto da Dante s'accomenzaie quanno fenette lo iuorno 3 abbrile Lunedì Santo de l'anno 1300, e fenette quanno se ne ieva lo iuorno 10 abbrile, Pasca de Resurrezione, se ne iette pe lo Nfierno, pe lo Priatorio e pe lo Paraviso; ma nuie potimmo dicere ca chillo fuie no viaggio pe la via de la penitenzia, [p. 12 càgna]pecchè Sant'Avostino dichiaraie che è la via de la penitenzia la via che passa pe lo Nfierno, lo Priatorio, e lo Paraviso, portanno da lo monte a le pporte de la cetà de Dio.
⁠Lo viaggio de Dante tenette n'ascenzione che duraie tre ore nfino a lo Trono de Dio, co l'accompagnamiento de San Bennardo, e se trovaie a li piede de la Biata Vergene a la fine de la primma vegilia de lo iuorno 11, secunno lo rilorgio de Gierusalemme, e quanno feneva lo iuorno 10 apprile lo rilorgio de Sciorenza, potette sentì la voce de l'Angelo Rabiele lo quale allebrecava 'n Cielo a la Mamma Maria, le pparole: Ave, Maria, gratia plena, co le quale era dinto a chillo momento salutata da li devote suoie de lo popolo taliano quanno asceva lo iuorno de Pasca de lo primmo anno santo. ⁠Che cosa è lo Nfierno de Dante?
⁠Lo Nfierno de Dante non è autro che lo ritratto de lo Nfierno de chisto munno quanno l'abbitante suoie vanno contro a le llegge de lo Stato, accideno, arrobbano, scannano, tradisceno, e chisto è Nfierno; lo Priatorio è lo ritratto de na Monarchia iusta, pecchè è veramente Monarchia Cattoleca.
⁠Dante dinto a lo Nfierno vò accoietà ll'ire de li popole, predecanno la Pace; dinto a lo Priatorio vò portà sti popole a la dipennenzia de le llegge de Dio e de la terra, predecanno le Birtù e la moralità; dinto a lo Paraviso li vò portà a la dipennenzia assoluta de Dio, predecanno la Fede.
⁠Addonca Pace, Fede e Birtù songo le tre parole nfaccia a le quale s'è spicchiato Dante, e chi vo avè Pace, chi vo avè Fede, chi vo avè Virtù, à da studià chello che isso à scritto pe lo triunfo de la Religione Cattoleca nosta, ch'è la chiù bella e la cchiù cara de tutte le Religiune de lo munno.

VITA DE DANTE

SPALEFECATA A LO POPOLO

Da na famiglia nobbela de Romma, a nomme Frangipane, nascettero Sant'Ambrosio, ed Eliseo, che doppo la ristaurazione di Sciorenza fatta da Carlo Magno, venette dinto a sta cetà e alloggiaie vicino a Donati e a Pazzi che erano doie nobbelisseme famiglie sciorentine: chille che venettero apprieso a sti Frangipane e de la stessa razza se cagnaieno sto nomme e se mettettero chillo d'Eliseo. Nfra de chiste nce fuie no cierto Cacciaguida, ch'avette pe mogliera na signora de Ferrara chiammata Aldighiere, da la quale n'avette no figlio, e nce mettette lo nomme de Aldighiere.
⁠Da chisto nascette Dante, a lo 1265 a Sciorenza, e fuie vattiato co lo nomme de Durante, che pò p'abbrevià la parola fuie ditto Dante.
⁠Nfì da quanno Dante era guaglione ammostava de sapè fà gran cose, e teneva no talento tanto straordinario, che faceva maraviglia a tutte chille che lo canoscevano. Arrivato a la gioventù se nnammoraie de na figliola chiammata Biatrice, la quale era figlia de no cierto Folco Portinari; la quale Biatrice se ne morette a li 9 giugno 1290, senza che Dante se l'avesse potuta sposà, anze nce screvette paricchie belle canzune, e la mettette dinto a lo libbro suio, e n'avette [p. 6 càgna]tale e tanto dispiacere de la morta soia, che chiagneva iuorno e notte pe lo dolore.
⁠Non se pò dicere quanto e comme a Dante nce piaceva de studià, speciarmente pe la poesia nce ieva pazzo, avenno pe Masto de Scola suio a no cierto Brnnetto Latini, ommo assaje addotto, ma ruzzo. Studiaje pure le mmatemateche, la filosofia fiseca e morale, e se dilettaje pure de museca. Chello che cchiù v'à da fa maraviglià si è che Dante fuje pure guappo sordato, e mmiezo a la battaglia de Campaldino facette annore a isso stesso e a la patria, tanto commattette co coraggio e valore.
⁠Se pigliaje pe mogliera a na cierta Gemma de la famiglia Donati, la quale fuje tanto contraria a li costume suoje, che doppo averne avute duje figlie, ne l'avette da mannà n'autra vota a la casa soia.
⁠Mmiezo a li govierne de lo stato fuie assaie sincero, e a l'aità de 35 anne fuie annommenato Priore [1].
⁠Ma pe ntramente Dante aspettava bene pe lo bene fatto a lo paese suio, n'avette male, pecchè avette la condanna de l'asilio.
⁠Allora li Guerfe stevano spartute nfra Janche e Nire [3] e volenno Dante mettere pace e concordia [p. 7 càgna]nfra de lloro, se retiraie da l'ammenestrazione de la Reprubbeca, ma forzato da li pariente suoie s'avette d'assettà n'autra vota ncopp'a chella seggia che aveva lassata pe disperazione.
⁠Nfradetanto sentite che succedette: li Cape-puopolo de lo partito de li Nire, vedenno che li Janche la vincevano ncuollo a lloro, se riunettero tutte quante dint'a la Chiesia de la Ternità, addove, doppo no sacco de chiacchiere, fracasse, appicceche e revuote se conchiudette de cercà a lo Papa d'allora, che se chiammava Bonifacio, de mannà na perzona de sango riale a chella città pe governarla.
⁠Sta cosa dispiacette assaie a Dante, che senza permesso lloro s'erano aunate dint'a no luoco privato pe vedè chello che s'aveva da fà pe lo paese. Allora nzieme co li compagne suoie, Dante resolette de mannà fora asiliate — Corso Donati, Geri Spina, Giachinozzo de li Pazze, Rosso de la Tosa, e ciert'autre Principe Nire; de la parte Janca furono connannate [p. 8 càgna]Gentile, Torrigiano de' Cerchi, Guido Cavalcante, Baschieri della Tosa e Baldinaccio Adimari.
⁠Dante, doppo poche autre iuorne da che succedette sto fatto, fuie mannato come Ammasciatore a lo Papa, e vedenno che ghiennosenne isso da la cità le ccose restavano tutto combussolate, dicette, credenno de non essere sentuto:

Se io resto chi va? Se io vaco chi resta?
pecchè li compagne suoi le facettero ntennere ca senza d'isso la reprubbeca sarria stata arroinata.
⁠Tornato dint'a la cità Corso Donati, se formaie no tale partito, che accoppaie Dante, e lo mmannaie asiliato, comme iusto aveva fatto co isso, e nzieme co Dante fuieno asiliate tante e tant'autre, e fuieno porzì sequestrate li bene lloro.
⁠Ora avenno Dante tentato tutte le bìe pe mettere pace nfra li nemmice suoie, e vedenno a la fine che non ne cacciava niente, ca chille erano chiù tuoste de lo cuorno, fucete comm'a lo cuorno, stuorte comm'a lo cuorno, s'aunette co l'autre asiliate, e fatto Capitanio a no cierto Alisantro Conte de Romena, tentaieno de tornà a Sciorenza pe forza; ma non succedenno chello che lloro s'avevano miso ncapo, se ne tornaieno arreto, e Dante fuie ricevuto da Can Granda della Scala, signore de Verona. Dante nce fuie amato, riverito, e stimato, e isso nce lassaie la discennenzia soja, la quale non se chiammaie cchiù Aldighieri, ma Dante, quale famiglia de Dante a tiempe nuoste non à restato cchiù nisciuno discennente.
⁠Ntramente dante steva asiliato a Verona screvette cchiù vote a Sciorenza ne poterece tornà, ma vedenno che manco ne cacciava niente se ne iette a Parigge, addove, co tutto che steva sfasulato, accommenzaie a ddà leziune de felosofia e de tiologia, e ntramente ca isso co cheste leziune faceva meraviglia, passanno [p. 9 càgna]Arrico Mperatore pe l'Italia, le venette n'autra vota voglia de tornà a lo paese suio, e venuto dint'a l'Italia consigliaie lo Mperatore de fa guerra contro li Sciorentine. Ma chesto manco le iette pe deritto, pecchè chillo Mperatore se n'avette da scappà a no castiello Buonconvento vicino Romma, addò morette.
⁠Dante se ne iette a Ravenna, addò fuie ricevuto co no sacco d'alliccasalemme da Giudo Novello, signore de chella cità, e nce lassaie la vita a 56 anne, a lo mese de luglio de lo 1321.
⁠Cierte signure chiammate da Polenta facettero mettere lo cuorpo de Dante dint'a na bella seportura.
⁠Dante fuie de mezzana statura, de faccia no poco longa e d'uocchie gruosse e de naso aquilino. Lo colore de la faccia era brunetto, la varva e li capille erano nire e ncespecate.
⁠Dinto Santa Croce de Sciorenza nce sta lo ritratto suio fatto da Giotto.
⁠Dante mangiava poco, e vesteva co sempricità, e era tanto curiuso de leggere cose, che avenno avuto pe rialo no libro dinto a na festa de ballo, subbeto se mettette a leggere, e non sentette e non vedette cchiù niente de chella festa.
⁠Screvette assaie belle cose, nvierze e mprose, a lengua latina e a lengua taliana, ma chello che cchiù le fà annore è la magnifeca Devina Commeddia.
⁠Isso l'accommenzaie a scrivere primma che fosse asiliato ca n'aveva scritte sule sette cante, lo riesto lo fenette de scrivere a l'asilio. Ma l'urdeme cante de lo Paraviso, rummanettero annascuse dinto a na parte secreta de la casa soia, quanno morette: chisti cante che non se trovavano erano assaie desiderate da tutte quante chille che leggevano lo libbro.
⁠Ma l'ombra de Dante comparette na notte arravogliata dint'a no lenzuolo a lo figlio suio chiamato Jacopo, ntramente steva dormenno e l'ammostaie lo [p. 10 càgna]luoco, addò stevano annascuoste li Cante che mancavano a l'opera.
⁠Lo giovene se scetaie allora, corrette a chillo luoco, e trovaie chello che l'aveva ammostato l'ombra de lo patre; lo stampaie e felicenotte.
