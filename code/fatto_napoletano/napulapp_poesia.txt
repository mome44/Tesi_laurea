’O CCAFÈ
di Giovanni Vitale

E ccomme è bbello ’stu ccafè, guagliù!
È nu piacere. Nun fenisce maie.
È cchillu sfizzio ca mme piace ’e cchiù
E ssana ’a freva pure mmiezo a ’e guaie.

E qquanno vaco dint’a na cità 
Ca nun canosco ancora comme è ffatta,
Penziero primmo mio è cchistu ccà:
Nfilarme int’o cafè comme a nu iatto.

E mmo pe nu prubbema ca tengo io,
Nu’ ttraso manco cchiù dint’a ’o cafè.
Che vvuó? Aggio ’a penzà â saluta mia,
Nunn aggio trattà cchiù cu ’stu ccafè.

Tu dice: “Né guaglió chisto, è nu guaio”
E io responno: “Che ce pozzo fà?”
’O ssaccio che ’o prubbema è ggruosso assaie,
Mme dongo ’a fà e vveco che mmentà.

Ccà se tratta ’e vedé comme scurdà
’O prufummo, ’o sapore d’o ccafè 
Cu n’ata cosa bella, si ce stà.
Penzo nu poco e tte faccio sapé.

Nduvina ch’è vvenuto ncap’a mme?
’A cosa va ncatasto! Saie qual è?
Io saccio addó, comme, quanno e ppecché
Mo se dice “ ’o cafè, mo “ ’o ccafè”.

---

’O SAPUNARIELLO
Di Raffaele Viviani 
 

CANTATO
Eramo ‘a ciento e sidece pezziente; endindimbo
facetteme nu tuocco pe’ vede’ endindimbo
‘a miez’a nnuje chi asceva presidente. endindimbo
E, manco a dirlo, ‘o tuocco ascette a me! endindimbo endindimbo
Recitato:
Ih che tramuntanella seriticcia
ca se n’è scesa dint’a nu mumento!
Si mo tenesse ‘o ppoco d”a pelliccia,
starria a cavallo, accidarrie stu viento.
Ma stracquo e strutto, annudo e muorto ‘e famma,
stu viento comm”accido, pe’ sape’?
Sarrà tutt”o ccuntrario, cor”e mamma:
chisà qua’ juorno ‘o viento accide a me.
* * *
E intanto ‘o delegato e tutt”e guardie
vanno piglianno ‘a gente ‘e malavita.
Capite? Accussì ‘a chiammanno! 
Addo’… si chella invece è bbonavita!
Chella è gente ca magna e ca veve, cu carrozze, triate, 
scampagnate, cu cocotte, etceveza etceveza….

e chesta è malavita? Ma ve ne jate o no!
‘A malavita overo, chell’autentica, è chella ca facc’io, 
cu sta miseria! Chesta…!  E’ na malavita,
eppure ll’auto…chilli tali ca chiammane sciammerie
hanno ‘a suddisfazione ca se pportano‘ngalera ..
e io ? invece niente.. embè nun ce che ffa !!!

No.. nun redite.. nun so cose a ridere..
ma chella overo è na cummudità pecchè ‘o carcere
è sempe nu bello impiego governativo ca vanno a tenè..
lla.. o chiove o fa ‘a tempesta o fanno ‘e ttronele

---

devi avere il vestito a quadrigliè, 
la zuppa, il letto e via scorrendo… 
e all’urdeme in estate può ddì: so stato ‘o ffrisco…
pecchè lla dinto ‘o ffrisco stai sul serio…
cu tutto ca se chiammo san Francisco.

Già sta schiaranno natu juorno, ‘a faccia mia!
E comme fosse che aggio fatto? Ll’uovo.
Ciorta ciò… caccia nu poco a capa.. (ppù…!!!) 
quanno te sputo nfaccia !!!
Na notte, p”o mercato e ‘a Vicaria,
ched’è na pezza vecchia? Nun ‘a trovo !!!

Tenevo ‘na lanterna e s’è stutata:
mo chiudo ‘o magazzino e buonsuarè.
E me ne vaco a’ casa addu ‘a cecata
ca n’uocchio tene ..e ‘ha miso ‘ncuollo a mme.

CANTATO
Si fosse n’ommo ca tenesse ‘a pezza, endindimbò
facesse bene. Ma, mannaggia ‘a sciorta, endindimbò…
che vuo’ fa’ bene si na ddiece ‘e pezza endindimbo…
mo nun ‘a tengo manco dint”a sporta?  Endindimbò…
* * *
Ormai s’è capito:
è ‘o Pataterno ca tene ‘a rota ‘e chisto munno ‘nmano
e ‘a fa gira’ accussì, accussì e accussì.
S’ha da stracqua’!
E po’ ‘a gira accussì, accussì e accussì.
E aspetto c’avota nu poco ‘o munno ‘a parta mia.
CANTATO:
‘O mare e ‘a rena!
E ‘a bona sera a chi remmane!

---

Mast’Errico
Di Raffaele Viviani

Nu vecariello: case sgarrupate,
spurcate e stunacate tutt’ ‘e mure.
For’ ‘e pputeche vólleno ‘e pignate,
passano ‘e voce ‘e tutte ‘e venneture.
E Mast’Errico, ‘nnanz’ ‘o bancariello,
vatte na meza sola p’allunga’:
e mentre ‘a ‘ncasa e ‘a stenne cu ‘o martiello,
se mette dinto ‘e rrecchie cu ‘o ccanta’.
‘O sole, ‘e mosche e ‘o canto ‘e Mast’Errico:
putite immaggina’ ched’è stu vico.
A na fenesta tre cammise spase
d’ ‘a signora Clotilde: tre mappine!
Apprimma ‘e mette in mostra; po’ s’ ‘e trase,
‘e taglia, accorcia e ‘e passa p’ ‘e bambine.
Pe’ nnanze ‘e piede sempe na gallina
e n’ata puzzulea dint’ ‘a munnezza;
na vecchia sciacqua ‘e panne ‘int’a na tina,
e nu ciuccio passèa senza capezza.
L’afa ‘e calore, ‘a puzza ‘e Mast’Errico:
putite immaggina’ ched’è stu vico.
Stu Mast’Errico tene na mugliera
c’ ‘a chiammano ‘ surdata e è nu surdato
‘A che se sòse, d’ ‘a matina a’ sera
fa chiacchiere cu tutt’ ‘o vicinato.
Nu tuppo ‘ncoppa, cu na ddiece ‘e trippa,
scàveza, cu ‘e papuscie e ‘a campanella;
jastemma a tutte ‘e sante, fuma ‘a pippa,
e cu na tela ‘e sacco pe’ vunnella.
Penzanno a sta mugliera ‘e Mast’Errico,
putite immaggina’ ched’è stu vico.
E sta surdata è pure annammecata:
s’ ‘a ‘ntenne cu nu favezo pezzente.
‘O sanno pure ‘e pprete ‘e miez’ ‘a strata,
ma sulo Mast’Errico ‘un sape niente.
‘A gente passa: – Piecoro! – Crapone!
‘A surdata s’offenne e mena ‘e mmane.

---

Ce sta chi sparte e leva ‘accasione,
e chi cchiù attizza e ce se azzuppa ‘o ppane.
‘E strille, ‘a folla e ‘e ccorna ‘e Mast’Errico
putite immaggina’ ched’è stu vico.
Stu fàvezo pezzente, p’ ‘a surdata
lassaie ‘a mugliera; e chesta spisso sponta
‘a fore ‘o vico tutta verdiata,
se piazza ‘nnanze ‘o vascio, e che lle conta!
– T’hê pigliato a maritemo! Io te scanno!
E Mast’Errico sente e vatte ‘a sola
E st’ato scurnacchiato sta magnanno?
E Mast’Errico, manco na parola.
‘Allucche, ‘e sische e ‘a faccia ‘e Mast’Errico:
putite immaggina’ ched’è stu vico.
E ‘o figlio ‘e Mast’Errico, «Strummulillo »
ll’uocchie scazzate, ‘o naso ca lle scorre:
n’assassino, nu diavulillo.
‘A che se sceta, o chiagne o strilla o corre.
– Peppino, sodo! – dice ‘o pate e ‘o guarda
‘a coppa ‘a lenta pe’ lle fa’ na cera.
‘A gatta zompa, se mmocca na sarda,
e ‘a surdata cu ‘a scopa fino a’ sera.
‘A mamma, ‘o figlio, ‘a gatta e Mast’Errico:
putite immaggina’ ched’è stu vico.
.E pure vuie penzate: che sarria
senza sta gente chistu vicariello?
Nun se redesse cchiù, se murarrie,
fernesse tutt’ ‘o spasso, tutt’ ‘o bello.
Pe’ ‘nnanze ‘e piede ce ha da sta’ ‘a gallina,
o favezo pezzente cu ‘a mugliera,
e panne spase, ‘a gatta, ‘o ciuccio, ‘a tina,
si no nun sape ‘e niente, bonasera
Sta rrobba cu ‘a famiglia ‘e Mast’Errico,
campa ‘a tant’anne comme campa o vico.

