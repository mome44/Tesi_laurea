Affonzo de liguori - amico leietore

Amico leietore,1 nun te voglio arravuglià cu ’e bbelle parole. Io voglio èssere chiaro cu tte, 
pecché ’a verità è ffatta pe ll’amice. Tu hê ’a sapé ca io aggio scritto nu libbro2 addó se stùria 
comme s’ha dda prununzià e scrìvere ’a lenga napulitana. Mo, pe ffà vedé comme io penzo 
ch’avesse ’a èssere na bona scrittura d’o nnapulitano aggio scritto cchiù ’e nu cunto, pigliànnelo 
ntra ’e cunte che tantu tiempo fa screvette Asoppe. Ma po’ aggio penzato ca putesse èssere na cosa 
meglia scrivere, ma sciué sciué, ’e fatte cchiù mpurtante d’a vita ’e nu napulitano comme a nnuie. 
Pienza pure ca ’stu napulitano è ccunusciuto ’ntutto ’o munno, ma nisciuno fino a mmo ha scritto 
ncopp’a isso quaccosa dint’a lenga nosta. Isso ’o pparlava ’o nnapulitano; ’o ssaccio, pecché pure 
isso ha scritto certi ppuesie napulitane. E ssi è overo, comme dìceno, che Chisto è ’o cchiù ssanto 
d’e napulitane e ’o cchiù nnapulitano d’e sante, a mme mme piace affïurà comme ’stu cristiano 
avarrìa parlato quanno steva cu ll’amice. Si e ccomme ce ’a sponto int’a ’stu pruggetto mio nunn 
’o ppozzo mmaggenà. Te prummetto sulo, amico mio, ’e fà ’e ccose cu ttanta ammore.  
Tu hê capito ’e chi sto’ pparlanno. ’E chillu sant’ommo ’e donn’Affonzo d’e Liguori. E 
mme voglio aurà ca ’sta fatica mia facesse cunóscere a cchiù ’e na perzona chi è stato e cche ha 
fatto chistu servo ’e Ddio. E ssi accussì fosse, meglio ancora, una botta e ddoie fucétole. 
Siente buono. Si ’e ’stu sant’ommo nne vuó sapé ’e cchiù, avisse voglia ’e quanta libbre puó 
llèggere, gruosse e ppiccerille, ma dint’â lenga sciorentina.3 E cchi sa ca doppo letto chesti 
ppàggene nun te vene ’a voglia ’e lèggere n’atu libbro cchiù ggruosso? Mm’o vvoglio aurà, pe mme 
e ppe tte.        
Po’ te voglio dì quaccosa pe nnun te fà frasturnà ntramente liegge. Nun te mpressiunà si  ’a 
stessa parola ’a truove scritta a vvote ’e na manera e a vvote ’e n’ata. Pe ffà n’asempio, si truove na 
vota “chisto” e n’ata vota “pe cchisto”, ll’aggio scritto accussì apposta. E nnu’ ffà ’o musso stuorto 
manco quanno vide ca io scrivo ddoie o tre vvucale ca po’, quanno parlammo, nunn ’e 
pprununziammo cchiù. Pure chesto ll’aggio scìveto io ’e fà accussì. E ppo’ hê  ’a sapé che 
ll’edioma nuosto tene ’e rrèvule ’e prununzia, accussì comme ’e ttene chillo sciorentino. E ssi vuó 
sapé ’sti rrèvule pe scrìvere e llèggere ’o nnapulitano hê ’a sulo piglià nu libbro e sturià. Pe cchistu 
fatto va ncatasto ’o libbro mio soprazetato; ma mo, ccà, a ll’ùrdeme pàggene ’e chistu libbretto 
truvarraie quacche pparola ’e cchiù ncopp’a cchesto ca te sto’ ddicenno.4 
E mmo, giranno ’a pàggena, piglia e lliegge. E ’a Maronna t’accumpagne. E mmo, 
premmiétteme sulo ’e dedicà chesta fatica â mamma mia:

Na duzzina ’e règole ’e prunùnzia e dde scrittura d’o nnapulitano
Da Affonzo de Liguori, nòbbele napulitano che primma fuie paglietta e ppo’ prèvete santo  (prima appendice).
	
Comme t’aggio ditto dint’â presentazzione te voglio dà, a ccurto a ccurto, quacche rrègola, na duzzina, ncopp’â prunùnzia e â scrittura d’o nnapulitano. Te dico, vulenno strégnere, ca ’e ccose cchiù mpurtante so’ ddoie:

1) ’O primmo fatto è ca spisso ’o nnapulitano, comme pure ’o ttaliano, ’a stessa cunzunante ca se trova nnante a na parola, a ’e vvote ’a prununzia sémprece e a ’e vvote ’a prununzia doppia (comme si ’e ccunzunante fósseno ddoie).’O napulitano quanno parla ’a tene a mmente  chesta règola, pure si nun sape chello che ffa. Quanno però se tratta ’e scrìvere chelli pparole, allora succede ca ognuno scrive comme vò isso, chi cu una e cchi cu ddoie cunzunante. E cchisto è nu fatto ca nu’ vva buono: tutte quante, amorcunzente, avéssemo ’a ccommenì ’e scrìvere â stessa manera. Io dint’a ’o libbro mio, doppo che aggio parlato d’a prununzia, dico pure comme, a pparere mio, se putesse scrìvere. Nunn è ca ’o parere mio fosse ’o meglio; ma t’assicuro ca ’a règola ’e scrittura ca prupongo ’a rispetto sempe, d’a primma a ll’ùrdema pàggena d’o libbro (ma nce po’ ssempe stà na refusura ’e scrittura).  

2) ’O secunno fatto è cca certi vvote paricchi vvucale ’o ddialetto napulitano nunn ’e pprununzia (e ncopp’a cchesto ’o ttaliano nunn ’a penza accussì: isso vò, a ’o nuvantanove pe ccïento, ca tutte ’e vvucale s’hanno ’a prununzià). ’Stu fatto succede vuó cu ’e vvucale dint’â parola, vuó cu cchelle ca stanno â fine d’a parola. E specïalmente ccà succèdono ’e ccose ca te ponno mpressiunà: voglio dì  ca tu puó ttruvà scritte ddoie o tre vvucale quanno ’a prununzia ne fa sèntere una sola. Ncopp’a ’stu fatto ’e puete e ttutte chille che scrìveno nunn ’a pènzano â stessa manera: chi ’e scrive tutte e ddoie o tutte e ttre e cchi ’e scrive sempe cu na vucale sola. Io aggio scìveto d’e scrìvere, senza penza â prununzia, pe cchello ca ssongo: una pe una, ddoie pe ddoie e ttre pe ttre. E cchesto ll’aggio fatto pecché penzo ca chi scrive s’ha dda fà capì e nnunn ha dda abbadà a nzignà ’a prununzia a cchi legge. Accussì facenno (penzà â prununzia) a ’e vvote nun fa capì chello ca vò dì chi scrive.   
	Ditto chesto, venimmo a vvedé iusto na duzzina ’e règole ’e prununzia, na parte ’e chelle ca io scrivo dint’a ’o libbro mio, addó so’ gghiusto quaranta. E scrivenno scrivenno, te segno pure ’e ppàggene d’o libbro mio  addó ’e ppuó ttruvà. N’ùrdema cosa. Quanno te voglio innecà ’a prununzia ’a parola t’a scrivo ntra ddoie parèntese quadrate.

Primma règola
’A cunzunante b quanno stà nnante a na parola, quanno dint’a na parola se trova nfra ddoie vucale e qquanno dint’a na parola se trova nfra na vucale (primma) e na cunzunante (doppo) se prununzia sempe doppia. Doppo te dico comme scrìvere. Tèccate quacche asempio:
“Facite cose bone”, “ Te voglio bene”, “Abbrile ’e ffà schiuppà”, “Volaténne a llibbertà”.
Pe cchello ca ce mporta p’a scrittura, io prupongo ’e scrivere cu na sola cunzunante quanno chesta se trova nnante a na parola e ccu ddoie quanno chesta stà ddint’â parola.   

Seconna règola
’A cunzunante g molla (è mmolla si doppo tene na e  o na i) quanno stà nnante a na parola e qquanno dint’a na parola se trova nfra ddoie vucale se prununzia sempe doppia. Doppo te dico comme scrìvere. Tèccate quacche asempio:
Gïesù, Giuseppe e Mmaria, Maria Reggina [ggïesù, ggiusèpp e mmarìë, maria rëggìnë]
Pe cchello ca ce mporta p’a scrittura, io prupongo ’e scrivere cu na sola cunzunante quanno chesta se trova nnante a na parola e ccu ddoie quanno chesta sta ddint’â parola

Terza règola
Certi pparole se pronùnziano cu ’a primma cunzunante doppia. ’E vvì ccanno (nu’ sso’ ttutte quante): ccà, cchiù, Cchiesia, Ddio, dduie, llà, lloco, lloro, nne, rre, rrobba.
Mo tèccate quacche asempio:
Ccà ssotto, cchiù fforte, rrobba vecchia.
Pe cchello ca ce mporta p’a scrittura, io prupongo ’e scrìvere chesti pparole sempe ccu ddoie cunzunante.   

Quarta règola
Certi pparole fanno adduppià ’a primma cunzunante d’a parola che vvene doppo. ’E vvì ccanno (nu’ sso’ ttutte quante): ccà, che, cchiù, cu, llà, pe, so’, accussì, sto’, Matre , Patre. 
Tèccate quacche asempio:
Cchiù ddinto, Patre Ttannoia.
Pe cchello ca ce mporta p’a scrittura, io prupongo ’e scrìvere chesti pparole sempe ccu ddoie cunzunante.   

Quinta règola
Ll’artìculo femmenino plurale, ’e, le, li e ll’aggettive femmenine plurale che ffenìscono cu na i fanno adduppià ’a primma cunzunante d’a parola che vvene doppo.
Tèccate quacche asempio:
’E ccase, li ffémmene, belli ccose, chesti pparole. 
Pe cchello che ce mporta p’a scrittura, io prupongo ’e scrivere chesti pparole sempe ccu ddoie cunzunante.   

Sesta règola
’A vucale ’o, comme artìculo nèutro, e ll’aggettive nèutre fanno adduppià ’a primma cunzunante d’a parola che vvene doppo.
Tèccate quacche asempio:
Venne ’o ppane, vìvete ’o ccafè, chellu ssale ,’stu ppane è amaro.
Pe cchello ca ce mporta p’a scrittura, io prupongo ’e scrivere chesti pparole sempe ccu ddoie cunzunante.

Sèttema règola
	’E prunomme ’e, le li, vuó ca songo ummenine o femmenine, fanno adduppià ’a primma cunzunante d’a parola che vvene doppo. 
Tèccate quacche asempio:
’E ttene ’e riente?, li vvenne o ll’accatte? 
Pe cchello ca ce mporta p’a scrittura, io prupongo ’e scrìvere chesti pparole sempe cu ddoie cunzunante.

Uttava règola
	’A cunzunante z sémprece, dint’â parola e nfra ddoie vucale, se pò prununzià sémprece o doppia, quanno ’o ttaliano vò ca s’ha dda prununzia sempe doppia.
Tèccate quacche asempio:
Aìzete e ccammina, ’a mèuza vò ll’acito, ’o vizzio ’e fumà, ’e stazzione d’a Via Crucisse- 
	Pe cchello ca ce mporta p’a scrittura, io prupongo ’e scrìvere chesti pparole accussì comme se prunùnziano, cu una o cu ddoie zete.

Nona règola
Levanno ’a miezo ’e vvucale nfine ’e parola, ’e vvucale a, i, u ca nu’ ppòrtano ll’accento se prunùnziano accussì come stanno scritte. ’A vucale e, mmece, se prununzia comme a nu suono nèutro.
Tèccate quacche asempio:
Canteniere, serenata,  fiùra, cunzulazzione [cantëniérë, sërënàtë, fiùrë, cunzulazziónë].

Dècema règola
’E vvucale nfine ’e parola ca nu’ ppòrtano ll’accento se prunùnziano cu nu suono nèutro.
Ma, ’e vvote, chesta vucale nfine ’e parola (pecché cu ’o senzo è azzeccata stretta stretta â parola ca vene doppo) addeventa na a, opuro na i, o na u e ttanno se prununzia, e ss’avesse ’a scrìvere pure, comme a a,i,u. Mo pò èssere pure ca chella vucale già è na a, o i, o u.  
Tèccate quacche asempio:
’O cane, stà â casa, capìtulo tierzo [ó cànë, stà â càsë, capìtulë tiérzë]. 
’A casa soia, chilli frate, chelli ffémmene (vene ’a ‘chelle fémmene’), Santu Nicola (vene ’a ‘Santo Nicola’) [a càsa sóië, chilli fràtë, chelli ffémmënë, sàntu nicòlë].

Unnecèsema règola
Quanno, nfine ’e parola, doppo a na vucale senza ll’accento vene n’ata vucale, ’a vucale ’e primma nun se pronùnzia pròpeto, se ne care. Si, po’, doppo a cchella vucale nfine ’e parola nu’ vvene na sola vucale ma nne vèneno ddoie, sulo ll’ùrdema ’e chesti ttre vvucale se prununzia.  
Tèccate quacche asempio:
Cerco ’a via, sora e ffrate, vaco a ’o cafè, penzo  a ’e ccose meie [cérk a vìë, sòr e ffràtë, vàk ó càfè, pènz é ccòsë mèië]. 

Dudecèsema règola
	’E signe ca se mètteno ncopp’a ’e vvucale o primma o doppo a ccheste, s’hanno ’a mèttere a mmestiere. E lliegge ccà.
Ll’apòstrofo  (’), comme primma cosa, s’a dda scrìvere buono, accussì (’) e nnu’ accussì (‘).    ’Stu signo s’ha dda mèttere primma d’a vucale si vò signefecà ch’è ccaruta na léttera ca steva primma ’e chesta vucale, e doppo â vucale si vò signefecà ch’è ccaruta na léttera (ponno èssere pure cchiù ’e na léttera) ca steva doppo â vucale.
Tèccate quacche asempio:
’O mare (vene ’a ‘lo mare’), ’e mmamme (vene ’a ‘le mmamme’), ll’ove so’ ffresche (so’ vene ’a songo), nu’ (vene ’a ‘nun’).

Ll’accento retunno  ( ̑ ), o a fforma ’e cappiello (^), vò signefecà ca ’a vucale che ’o porta ha miso nzieme ddoie o cchiù vvucale dint’a una sola.
Tèccate quacche asempio:
E’ gghiuto â casa (vene ’a ‘è gghiuto a la casa’),  tu hê ’a sapé (vene ’a ‘tu aie ’a sapé’).

’A rièrese (¨) (dduie puntille ncopp’a na vucale) vò dìcere ca chella vucale s’ha dda prununzià comme vucale chiena, pecché a ’e vvote chella vucale ’o nnapulitano o nunn ’a prununzia pròpeto o 
Tèccate quacche asempio:
’O cïelo ’e Nàpule, n’aucïello freddegliuso, lucïana, ciardino, ciaràvolo, smiccià, smiccïà.

Io ’o ssaccio ca ’o cumputèr spisso spisso vò fà comme vò isso, a ccapa soia, ma tu hê ’a èssere cchiù dderitto ’e isso, truvanno ’a via p’o fà scrìvere comme vuó tu. Si mme vuó stà a ssèntere, te dico comme aggio fatto io. Si vuó ll’apòstrofo scritto deritto ce hê ’a mèttere primma na lettera ca vuó tu e ssùbbeto doppo ll’apòstrofo. E accussì ll’apòstrofo vene  buono e ppo’ cchella lettera superchia ’a lieve ’a miezo. Hê capito? O, cchiù mmeglio ancora, mm’aggio fatto capì?

Capìtulo secunno
DUTTORE A SSÌDECE ANNE E ’O SUONNO D’O PATRE

Duttore  a ssìdece anne e bbuono dicetore

	Affonzo, cu ’e prufessure che ’o pate lle prucurava e specïalmente p’a capa che tteneva, arrivaie a sse piglià ’o título ’e duttore a ll’aità ’e sídece anne, e, pròpeto, ’o vintuno ’e iennaro d’o millessettecïentetrídece. A Nnàpule, a cchillu tiempo, erano ’e signure Caraccioli d’Avellino che assignàvano ’o título ’e duttore a ’e giùvane sturiente, e qquanno ’o dètteno a Affonzo de Liguori, nzieme a ’o título, lle sbattètteno pure ’e mmane. Na vota addiventato duttore ’e legge, puteva fà ’a pagliettaria.  ’O giovane paglietta nuosto facette pràtteca cu ’e meglie pagliette ’e Nàpule e ’a sera nu’ gghieva cchiù a gghiucà a ’e ccarte cu ’a cumpagnia ’e don Carlo Cito, ma se ncuntrava cu ati giùvane pagliette dint’â casa ’e don Mìnico Caravita, ’o meglio paglietta d’o regno ’e Nàpule. E llà, cu chillu maesto, se faceva pròpeto na bella pràtteca.
	’O nomme, ’e ccunuscenze, ’e pariente ’e don Giuseppe e ’e donn’Anna, aunite a tutte ’e ccapacetà  d’Affonzo, facètteno accussì ca tanta gente, nòbbele e vvasciamane, vulévano ca chistu gióvane ’e ddefennesse dinto a ’o Tribbunale. Cierti muónece, cumpagne d’Affonzo, che ll’hanno cunusciuto hanno cuntato che Affonzo nun sulo era capace, cu na capa assaie bona, ma era pure nu buono dicetore, che ffaceva capì parola pe pparola chello che ddiceva, comme si ’e pparole ’e ppittasse a una a una. E na prununzia accussì, pe nu paglietta, era na santa cosa; e cchesto vale pure p’e iuorne nuoste. 

Mme voglio fà cristiano pure io
	
Mo che Affonzo era paglietta nun se scurdava d’e ccose ’e Ddio. Preava assaie ’o giuvinotto. Teneva pe ccunfessore nu mònaco chiammato don Maso Pagano e a cchisto lle cuntava tutto chello ca lle passava p’a capa e pp’o core. E qquanno don Tummaso diceva sette, p’Affonzo era sette e nnun sei o sette e mmiezo.
	Nzomma, ’a vita d’Affonzo, pure giovane e ccunusciuto ntutta Nàpule, era overamente unesta e ssanta. E ppe te fa capì ’e cche llignammo era ’o strùmmolo, siente stu fatto ca mo te conto. 
T’aggio ditto ca don Giuseppe era surdato e ccapitano d’e ggalere d’o Viceré ’e Napule. E ppe cchesto teneva paricchia gente furastiera appriesso a isso. Tante ’e chiste nunn èrano cristiane ma credévano a Mmaumetto. P’a casa ’e don Giuseppe nn’erano passate a ccentenare e, ppe qquanta vie avesse scévete ’o capitano, nisciuno ’e lloro s’era vuluto fà cristiano. 
Nu iuorno ’o pate cumannaie a uno ’e chiste, uno che lle pareva ca fosse buono pe ’stu servizzio, ’e fà ’o cammariere e ’o vulante d’Affonzo.  Embè, doppo ca chisto cunuscette comm’era ’a vita d’o gióvane patrone, dicette ca se vuleva fà pure isso cristiano. E qquanno lle  spiavano pecché se vuleva fà cristiano rispunnette: “Mm’aggio fatto ’stu prupòseto pecché aggio visto cu ll’uocchie mieie che vvita fa ’o padrunciello mio. E ppocca nu’ ppò èssere na fauzaria chella religgione ca ’o fa cammenà deritto deritto ’e ’sta manera, mme voglio fà cristiano pure io”. E ’a storia conta ca fuie battiato dinto a ’o spitale d’a Pace e cca murette manco meza ora doppo ch’era addeventato cristiano.  

’Mmeretà pure don Giuseppe, p’o figlio suio, teneva nu bellu suonno

E arrivammo a qquanno Affonzo teneva quase vint’anne. Era, primmo figlio, nu giovane ’e bona famiglia, nu paglietta ca ieva sempre cchiù nnante ncopp’â strata d’e Tribbunale, na perzona ca sapeva pure pittà e ssunà buono, nu tipo amabbule e ssestimato…  Dimme tu si nu gióvane comme a cchisto nun passava p’e penziere e pp’e suonne ’e tanta nòbbele, e ssi ognuno ’e chiste nun sperava d’o vedé nzurato cu na figlia d’a soia! ’Mmeretà pure don Giuseppe, p’o figlio, teneva nu bellu suonno: lle sarria piaciuto assaie che Affonzo se fosse nzurato cu ddonna Teresina, sola figlia, siente buono, ’e don Ciccio d’e Liguori, Préncepe de Presiccio. ’Sta scéveta era troppo bona. Ce steva ’o patremmonio e ppure ’o parentato. Don Giuseppe penzaie buono ’e fà parlà ’e chistu suonno suio a ’o pate e â mamma ’e donna Teresina; pe ffà chesto scigliette nu parente suio, don Vespasiano d’e Liguori. Quanno chistu ccà iette a pparlà cu ’o Préncepe ’e Presiccio se sentette dìcere ca pure isso teneva ’o stesso desederio. ’A cosa nun puteva ì meglio d’accussì.
	’E ddoie famiglie accumminciàieno a gghì cchiù spisso ll’una â casa ’e ll’auta. E accussì ’e giuvinotte se putévano vedé e ccunóscere nu poco meglio, si nun proprio dinto e ffora. ’E ccose   tra ’e ddoie famiglie iévano accussì bbone ca ’e giùvene nunn ’e ffacètteno spusà sulo pecché Affonzo s’hêva ’a nfilà ancora ’e cchiù dint’a ’e ccose d’e Tribbunale e ppecché ’a guagliona s’hêva ’a fà cchiù ggrussecella.
	Ma quaccosa iette storta e ’a scena se cagnaie. Âmmo ’a dìcere chello che âmmo ’a dì, ma don Giuseppe ’a ’sta storia nunn esce troppo groliuso. Int’â  ’sta storia, a ’e vvote, nun saie s’hê ’a chiàgnere o s’hê ’a rire. T’aggio ditto che donna Teresina era ’a primma e ssola figlia d’a famiglia. Nu iuorno ’a mamma ’e donna Teresina, donna Virginia, ascette prena. ’Stu fatto facette arrefreddà nu poco a don Giuseppe; e quanno, po’, nascette nu masculillo, se facette ancora cchiù ffriddo. Ma vide comme vanno ’e ccose, ’stu criaturo putette murì doppo poche mise. Don Giuseppe, cu nu poco ’e faccia tosta e ccomme si niente fosse, turnaie chillo ’e primma; ’o pate e ’a mamma ’e Teresina arapètteno, pure lloro, n’ata vota ’o libbro, simbè vedètteno ca ll’azzione ’e don Giuseppe faceva venì nu poco ’e vutamiento ’e stòmmaco.         
	Ma donna Teresina s’a pigliaie assaie malamente. Ma tu ch’avisse fatto? E qquanno sentette parlà n’ata vota ’e matremmonio dicette: “Quanno ce steva fràtemo piccerillo io nunn ero bona pe Affonzo d’e Liguori. Mo ch’è mmuorto fràtemo songo bona. Ma dicìteme nu poco: chiste a cchi vonno? A mme o â rrobba mia? Mme so’ sfasteriata ’e ’stu triatino, mme so’ sfasteriata ’e ’stu munno. Nun voglio sapé cchiù ’e niente: mme voglio mmaretà cu Ggïesù Cristo”. Accussì dicette e accussì facette. Se munacaie ll’otto ’e maio d’o millessettecïentediciannove e sse facette chiammà Matre Tteresa Maria. Murette dint’a ’o munasterio cinche anne doppo, a ll’aità ’e vintun’anne. Tutte ’a tenévano pe ssanta.

 Le dette nu ddio ’e schiaffone
	
Int’a ttutto chesto Affonzo nun s’era mai ’nfucato a ppenzà a ’o matremmonio, ma nun diceva niente. Comme hê pututo vedé era suggetto a ’o pate, forze nu poco supierchio. Quanno ’o pate parlava ’e matremmonio isso nunn aveva  ’o curaggio d’o cuntrarià. E chesta cosa ’a vedimmo ancora cchiù nnante. Ma, t’o ddico già mo che nu poco â vota Affonzo pigliaie ’o curaggio e ’o facette chiàgnere a ’o pate. Turnammo a nnuie e siente ’stu fatto, che te fa capì quant’èrano granne ’o rispetto e ’a suggezzione d’Affonzo. Na sera â casa d’e Liguori c’erano state damme e ccavaliere. Quanno se ne scennètteno, nu servetore, ch’aveva ’a fà  luce cu ’a sciàccola, nun fuie a ttiempo. A ddon Giuseppe ’stu fatto lle facette pèrdere a pacïenza. Penzava sempe a cchella malacrianza e mmaro a cchillu servetore; a pparole, ’o facette nuovo nuovo. ’O fatto d’e ccannele era stato na cumbinazzione, ma don Giuseppe, penzanno sempe a ’o sgarbo, ’o murtificava ogne ppoco. Se cuntrariaie Affonzo  e   sse permettette ’e dìcere nfaccia a ’o pate: “E cche è! Oi ’gno’, quanno accumminciate  nunn ’a fernite cchiù!” Nu’  ll’avesse mai ditto! Tutto nfumato, ’o pate pigliaie  e lle rette nu ddio ’e schiaffone. Affonzo, arrussuto, corrette dint’ â càmmara soia. Quanno â sera ’a  mamma ’o iette a cchiammà p’o fà scénnere a mmagnà, ’o truvaie chiagnenno nnante a nu Crocefisso. E ccu ’a mamma, chiagnenno, iette add’o pate, pe lle cercà perduono. E ’o pate s’o stregnette a ’o pietto. Chello che ffacette tanno don Giuseppe vallo a ffà mo a ’e figlie ’e ogge!   

Capìtulo quarto
NU MATREMMONIO SCANZATO E NA CAUSA PERZA

Nu matremmonio che nnun se cumbina

	Don Giuseppe, passata ’a storia ’e donna Teresina, se mettette ’e capa bona pe ttruvà n’ata mugliera p’o figlio Affonzo. E ll’uocchie s’appezzàieno ncopp’ â figlia ’e don Mìnico d’o Balzo, duca ’e Presenzano. Don Giuseppe nu’ ccunusceva manco ’o penziero d’o figlio e ggià  parlaie cu ’o duca, che accunzentette sùbbeto sùbbeto a ’stu matremmonio. 
	Accumminciàieno ’e vvìsete â casa d’o duca. Affonzo se dispiacette pe cchesto, ma nun vulette fà ntussecà ’o pate.  Ieva  â casa ’e don Mìnico, ma pure quanno ce stévano ’e ffeste, isso se senteva ncopp’ a ’e spine e nnun vedeva ll’ora ’e se ne ì.
	Don Giuseppe s’accurgette ca ’o figlio nunn era tanto cuntento ’e ’stu matremmonio e ppenzava ca nu lle piaceva ’a guagliona. E ppe cchesto s’affannava a ccuntà a ’o figlio tutte ’e vvertù d’a signurina d’o Balzo; nun sapeva cchiù comme ll’aveva ’a  pittà, p’a fà piacé a Affonzo. Chisto purtava mo na scusa e mmo n’ata. Diceva ca pateva d’asema o ’e quacche ata malatia e mperzò nunn era iudicïuso nzurarse. ’O pate, d’a parte soia, se credette che ’o giovene tenesse scuorno, ma nu’ lle passava pròpeto  p’a capa che ’o figlio nun se vuleva nzurà.
	Na sera ’e cheste ce fuie na festa â casa ’e don Mìnico. Ce stévano pure don Giuseppe e Affonzo. Chisto fuie mmetato a ssunà a ’o cémbulo.  Accettaie cu ppiacere. ’A signurina d’o Balzo fuie pur’essa mmetata a ccantà n’arietta. Chesta, cantanno cantanno, se va a assettà ’e lato a Affonzo e ’a faccia soia tuccava quase chella d’o giuvinotto. Vista ’a parata, Affonzo, comme fanno spisso ’e sunature,  cuntinuaie a ssunà vutanno ’a faccia ’a ll’ata parte. ’A signurina piglia e ss’aize e, vista e nu vvista, fa ’a surpresa a Affonzo e ss’assetta pure essa ’a chell’ata parte. ’O maesto, manco nce penzaie ddoie vote e ss’avutaie, ’e botta, n’ata vota a  ll’ata parte. A ’stu punto ddoie èrano ’e ccose. O Affonzo vuleva fà nu poco ’e triato, na macchietta, o faceva overamente. Nu vvuleva fà na macchietta e ’a signurina ’o ccapette buono. E allora tu, a ’o posto ’e chesta, ch’avisse fatto? S’aizaie ’a guagliona, tutta ngrifata, iette vicino â cumpagnia e ddicette, comme parlavano tanno, propeto accussì: “A lo sì Paglietta ll’è ppigliato lo discenzo”.
	Pe ddon Giuseppe ’stu fatto avette ’a signifecà sulo che Affonzo era troppo scurnuso. Pe cchesto metteva ncroce ’o figlio. “’O vulimmo fà ’stu beneritto matremmonio – ll’avette ’a dìcere cchiù ’e na vota -. Te n’adduone che ’a signurina d’o Balzo è ’a capa figlia e ’o matremmonio è troppo buono pe tte e ppe nnuie?”. Ma, comme se dice? Si ’o ciuccio nu’ vvò vévere, haie voglia d’o siscà. 
	Affonzo nun s’a senteva ’e parlà chiatto e ttunno cu ’o pate, ma capette ca quaccosa s’aveva
’a fà. Parlaie cu ’a mamma, chella mamma ca isso lle vuleva tantu bbene. Le dicette che nu’ nne vuleva sapé d’e ccose ’e ’stu munno e cche nun se vuleva nzurà. E ’a preaie ’e parlà cu ’o marito pe lle fà capì che ’o matremmonio nunn era cosa. Donn’Anna s’amariggiaie e ppure essa s’aiutava a ffà vedé a ’o figlio tutte ’e ccummenienze ’e ’stu matremmonio e, specïalmente, a lle fà mmagenà ’o dispiacere che ’o pate se fosse pigliato. Ma Affonzo respunnette: “Oi ma’, io faccio e ddico tante e ttante ’e chelli ccose ca a ll’ùrdemo ’stu matremmonio nun s’ha dda fà, né cchisto né n’auto”.
	’A figliola, d’a parta soia, pure aveva ’a sèntere ’e rraccumannazzione d’o pate e dd’a mamma ma essa, che nunn ’a penzava comme ’a penzava Affonzo, dicette subbeto: “E ccomm’è? Io mm’aggio ’a piglià pe mmarito uno che nu’ mme vò manco guardà nfaccia!”
	
Na caua perza

Nun sapimmo comme ’a cosa ieva a ffernì, si nun succereva nu fatto gruosso assaie. Era ’a mana ’e Ddio. Int’a cchillu tiempo, era ’o millessettecïentevintitre, ce steva na grossa causa tra ’o Granduca d’a Tuscana e ’o napulitano Felippo Orsini, duca ’e Gravina. Ce steva p’o miezo ’o fèulo ’e Amatrice, na varca ’e sorde. Affonzo defenneva ’o napulitano. Pe nu mese sano ’stu Paglietta nuosto aveva sturiato tutte ’e ccarte ’e ’stu prucïesso, a una a una. Nzomma, era cumminto Affonzo ca ’a causa era iusta e cche ’a teneva già dint’â sacca. E accussì ’o iuorno d’a discussione, dint’a casa d’o Presidente don Mìnico Caravita, amico suio, Affonzo pigliaie ’a parola e, pparlanno parlanno, apparcantaie tutte chilli ch’o sentévano e ’e ccummencette che ’a raggione steva d’a parte soia. ’O Paglietta d’o Granduca s’a redeva sotto a ’e baffe. Primma che Affonzo fernesse, chiste, asciutto asciutto,  dicette: “Donn’ Affo’, ’e ccose nun stanno accussì! Pigliamme ’e ccarte e vverimmo ca chella carta llà ’a conta ’e n’ata manera”. “E ppigliàmmele” rispunnette Affonzo, tutto arrussuto. E, ppigliate ’e ccarte, se vedette che ’e fatte stévano comme deceva ll’atu paglietta. Affonzo vuleva murì p’o scuorno. Le vatteva nfronte nun sulo che aveva tuorto, ma spicïalmente ca quaccuno putesse penzà ca isso vuleva mbruglià ’e ccarte, comme spisso fanno ’e paglietta, perdennece pure ’a faccia. Affonzo dicette sùbbeto: “Aggio tuorto”. ’O Presidente Caravita, che vvedette comme steva muorto Affonzo, ’o vulette cunzulà dicenno: “Donn’Affò’, nunn è ’a primma vota che int’a ’e Tribbunale se piglia asso pe ffiura. E cchesto è succïesso a ’e meglie pagliette!” 

Munno bello, t’aggio cunusciuto

Cierte pènzano e scrìveno che ’sta  causa è stata tutta nu fatto ’e sorde e dde vuttate. So’ state ’e sorde assaie che hanno fatto vutà ’a capa e ’e penziere d’e ggiùdece. ’A cosa po’ èssere; e fforze è gghiuta pròpeto accussì. Io nun te saccio a ddìcere comme ’o fatto iette mmeretà. Chi ’o conto ’e na manera e cchi ’e n’ata. Nu cumpagno d’Affonzo,  che nne scrivette ’a vita dint’a ll’anno millessettecïentenuvantotto, dice ca tutto fuie na nezziaria, che ffaceva pènnere a valanza ’a ccà a llà. A mme mm’è ppiaciuto cuntarte ’o fatto accussì comme mme ll’hanno cuntato a mme, quanno ero guaglione. Tu pienze a cchello ca crire tu.
Comme è gghiuto è gghiuto, nun se puteva cunzulà Affonzo. Acalaie ’a capa e, ntra isso e isso, dicette: “Munno bello, t’aggio cunusciuto. Tribbunale, stàteve buono”. Ascette fora, e nnu’ vedenno manco a via che ffaceva, arrivaie â casa. Addó cchiù s’ammareggiava Affonzo era ca chelli ccarte ll’aveva arrevutate sotto e ncoppa pe nu mese sano.
A mme mo mme vene ’a penzà a cchello ca vuleva dìcere Affonzo cu ’e pparole ’Munno bello, t’aggio cunusciuto’. Quaccuno putesse crédere che Affonzo, avenno visto chi sa qua’ preputenza o mbruoglio fatte contro a isso e a ’o criente suio, avrìa pututo dìcere chelli pparole. E ppure chesto pò èssere. ’A parte mia, stanno a cchello ca conta ’stu cumpagno d’Affonzo â fine d’o settecïento, ì’ penzo che cu cchelli pparole Affonzo avesse pure pututo dìcere: “Affò, tu t’hê ’a cumméncere che ppuó mmèttere ’a speranza toia sulo mmano a Ddio, pecché ’e ccose d’o munno, e mmiezzo a ’sti ccose ce hê  ’a mèttere pure ’a capa toia, ’a voglia ’e fà, ’e cumparé, te ponno avutà ’e spalle e tte ponno lassà ’a nu mumento a ll’auto”. 
Turnanno a nnuie, te conto che qquanno Affonzo arrivaie â casa, se nzerraie dint’ â cammara soia. ’O pate steva fora e ’a mamma  a ll’ora ca s’aveva ’a magnà ’o iette a cchiammà.  Rispunnette ’a dinto ca nu’ tteneva famma e rrispunneva pure sfasteriato. ’A stessa cosa  capitaie â sera. Te puó mmaggenà che ssuccerette. S’arrevutaie, nzomma, tutta ’a casa. ’A mamma, ’e figlie, ’a servitù iéveno nnante e arreto e ss’addimannàvano ch’era succïesso a Affonzo. Quanno ’o iuorno appriesso arrivaie don Giuseppe e cchisto ’o chiammaie cchiù ’e na vota, ’o figlio rispunnette ’a dinto, ma nunn arapette ’a porta. ’A mamma chiagneva e ddiceva: “Funzino mio se ne more” e ’o marito, ’a coppa â mana rispunneva: “E cca muresse ampressa”. ’Sta cosa iette annante pe ttre gghiuorne. Affonzo ascette, comme dicette doppo, sulo pecché ’o chianto d’a mamma lle stracciava ’o core. 
A mmala pena, doppo tre gghiuorne ’e diuno, se magnaie na fella ’e mellone, ca lle parette cchiù amara d’o ttuósseco. 
