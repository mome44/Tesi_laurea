Chisto è ‘o cunto ‘e Maria ‘a rossa ‘e Port’Alba, accisa dall’ignoranza d”a ggente.

Viveva a Napule tante anne fa, all’interno d”e mura d”a città, na femmena bella assai ca chiammavane Maria ‘a rossa, pe via d”o culore d”e capille, e vuleva bene a nu guaglione ‘e nomme Michele, e pur’ isso ce ne vuleva, ma steva ‘e casa fora d”e mmura accussì ca ‘e dduje nnammurate nun s’erano mai putute stregnere: pirciò grande cuntentezza pe lloro fu quanno arapettene Port’Alba, ca ‘o popolo diceva “Sciuscella”, pecché mo putevane vederse tutte ‘e juone e fà l’ammore. Però, ogne vòta che tentavane ‘e passà ‘a porta, ce steva na forza ca l’impediva, na forza ca nun se sapevane spiegà, maggica, comme na fattura. Doppo nu certo nummero ‘e gghiurnate s’arrendettene, e Maria accumminciaje a sé trascurà, nun mangiava, se facette accussì secca che cacciaje l’ossa ‘a fora, niro sotto all’uocchie, addeventaje talmente brutta ca ‘a gente credette ca fosse na strega, e allora ‘a chiudette dinto a na cabbia appesa proprio sotto all’arco ‘e Port’Alba, finché ‘a femmena murette ‘e famme e sete. ‘O spirito ‘e Maria ‘a rossa però è rummasto ancora llà, chella zona ca primma se chiammava Largo Mercatiello, ogge Foro Carulino o Piazza Dante, e tanta gente quanno è scurato notte l’ha visto ‘e vagà tuorno tuorno senza pace, pe’ truvà ‘o nnammurato sujo.
Siconno n’ata verzione d”a leggenda, invece, Maria ‘a rossa se spusaje a Michele ca essa teneva appena vint’anne, e nu juorno ‘e malo tiempo, mentre stevene camminanno p”a strata, nu furmine culpette all’ommo, e murette ‘e subbeto. ‘A rossa, pe via d”o dulore, se chiudette in casa e nun asceva cchiù, ma ‘a gente penzaje ca nun se vuleva fà vedè ca era divenuta na strega, e l’aveva acciso essa a Michele, cu nu sortileggio. Quanno jettene a casa soja vedettene ca era addiventata secca secca, brutta assai, e allora le facettene chello ca v’aggio spiecato apprimma. Adesso, quanno ‘a notte è nera nera (1), senza Luna, se sente a voce ‘e Maria arraggiata, e votta jastemme (2) a chi passa p”o Foro Carulino.

---

‘O Diavulo ‘e Palazzo Penne

Palazzo Penne è n’antico palazzo ‘e Napule, ca sta nu poco cchiù annanze ‘e Largo Banchi Nuovi, vicino a Miezocannone. Ncirca a chistu palazzo nce sta na leggenda vecchia assaje, d”o tiempo ca fuje aizato, tanto ca ogge vène chiammato “’o palazzo d’o Diavulo”.
Quanno Antonio Penne venette dinto ‘a città p”a primma vòta, tant’anne fa, era ‘o mille quattuciento e sei, s’annamuraje ‘e na femmena veramente bella ca nun sapimme cchiù comme se chiammava, ma teneva paricchie pretennente, e dicette vicino all’ommo ca se l’avesse spusato sultanto si avesse fravecato nu palazzo pe essa, comme pegno d’ammore, dint’ a na sola nuttata. Antonio accussì accuminciaje a penzà na manera pe ce ngarrà, e decidette ‘e vennere l’anema ‘o Diavulo. Ncoppo ‘o cuntratto, però, ce riuscette a ncatastà na clausola ‘a leggere sulo na vòta fernuto ‘o palazzo.
Aizato ‘o palazzo, ‘o Diavulo, siconn’ a chella clausola, aveva da cuntà tutte l’acine ‘e na grossa sporta ‘e grano. Fernuto ‘e cuntà ‘o nummero nun era chillu justo, pecché Penne mpiciaje l’acine, ca s’azzeccajene pirciò sott’ all’ogne d”o Diavulo. Chisto, fatto fesso, s’arraggiaje, ma Antonio Penne se facette ‘o segno d”a croce e accussì s’arapette nu pertuso mmiezo ‘a curtina, nu puzzo ca ‘o facette sprufunnà a Casudiavulo e ca ancora ogge sta llà.

---

L’ommo ca vuleva murì

Ce steva na vòta n’ommo ca, abbelito pecché perdette fatìca, mugliera e casa, decidette ‘e s’accirere. Pe tramente ca steva jenno ‘o Mandracchio pe s’affucà, ncuntraje nu cumpagno ca le dicette: “Nun te sie manco cunfessato? Ammacaro truova nu prevete e miettete mpace cull’anema”; “Tiene raggione, me vaco a cunfessà”.
Jette dinto a na primma cchiesa e ncuntraje a Giesù Cristo, ca l’immitaje a dicere a isso tutte ‘e peccate, p’avè a remessione. L’ommo, però, rispunnette: “Si sie overamente Giesù Cristo, pecché dici ca quaccheduno ha da esse furtunato e l’autre hann ‘a passà ‘e guaje? E pecché nun ‘e castighe a chille ca jastemmane? Nun sie justo!
Allora s’avviaje verzo na siconda cchiesa, addò ce steva San Pietro ca facette vicino a isso: “Stongo ccà pe te dà n’autra possibbilità: cunfessate cu mme e sarrai perdunnato”. L’ommo, ncazzato, aizaje ncuollo e dicette: “E tu, San Piè, tiene ‘e cchiave d’ ‘o Paraviso ma faje trasì sultanto a chi vuó tu! Manco tu fai ‘e ccose bbone, vattenne!”.
Dinto a na terza cchiesa, ncuntraje ‘a Morte. “Tu sì ca si’ justa! Te ne puorte ‘o Rre e ‘o muorto ‘e famma, nun guarde nfaccia a nisciuno, me voglio cunfessà cu tte”. Doppo cuntato tutte ‘e peccate, ‘a Morte le prummettette: “Si nun t’accide e staje a sentì tutto chello ca te dico, te farraggio addeventà ricco assaje”. L’ommo, ncantato d’ ‘a prummessa, se scurdaje ‘o suicidio e stette a sentì ‘a Morte; “Tuorne â città, e dice a tutte quante ca sie nu miedeco.”; “Ma je nun saccio fà niente, comme pozzo curà ‘a ggente?”, facette isso. “Faje accussì, quanno arriva nu malato, si me vide pe tuorno vò dicere ca schiattarrà ampresso. Si nun me vide, le dai nu bicchiere d’acqua e chella perzona starrà bbona comme si nu Santo l’avesse fatte ‘a grazia”.
L’ommo facette priciso priciso comme dicette ‘a Morte, e addeventaje ‘o duttore cchiù ricco ‘e Napule dint’ a nu paro ‘e mise. Accattaje case, ville e muoje ‘e terra, fino a quanno, na jurnata, fuje chiammato d’ ‘o Rre ca teneva na figlia ammaluta, e ‘o fatto era serio. Sotto ‘o Palazzo, vedette ‘a Morte: “T’avive fa vedé propio mo?”; ‘a Morte se stette zitta, e isso trasette dint’ ‘o Palazzo. ‘O Rre facette: “Si chest’acqua è overamente miracolosa, allora farrà stà bbona pure a piccerella, si invece site nu mbruglione, jettate ‘o sango appriesso a essa”. L’ommo facette vevere l’acqua ‘a figliola, e dicette vicino ‘o Rre ‘e aspettà nu paro ‘e juorne.
Asciuto d’ ‘o Palazzo, alluccaje ncuollo ‘a Morte: “Vattenne! M’accidarranno si ‘a piccirella nun se sana!”. ‘A Morte rispunnette: “Viene ‘a casa mia, te faccio vedé na cosa”. Arrivato ‘a casa d’ ‘a Morte, l’ommo se truvaje annanze a miliune e miliune ‘e lampade a uoglio, tutte quante cu nu nomme ‘e perzona. “Cheste songhe ‘e vvite ‘e tutta ‘a ggente ncoppo ‘a faccia d’ ‘a Terra”; “E ‘a mia addó sta?”, dicette l’ommo tutte tremmanno pe ‘a paura. “È chella llà”, e ‘a Morte facette segno na lampada cu na fiammella scarza scarza. “Cumpagna mia, Morte bella, pecché nun ce verzammo nu poco d’uoglio? Se sta astutanno!”. “Eh no cumpagniello mio”, facette ‘a Morte, “’o diciste tu: je facce sempe ‘e cose juste!”.

---

‘O cunto ‘e Palazzo Spinelli

Palazzo Spinelli ‘e Laurino se trova ‘o nummero 362 (triciento sissanta e doje) de Tribbunale, fravecato dint’ ‘o siéculo Cincuciento, e è uno d’ ‘e palazze cchiù belle d’ ‘o centro storico. Se dice ca ccà ce stette ‘e casa na criatura ‘e nobbele ma povera famiglia ca se chiammava Bianca, la quale (1) rummanette senza ‘a mamma e ‘o pate ca era ancora piccerella, e pe cumpassione ‘o Duca s’ ‘a trasette dint’ ‘a casa. ‘A mugliera però, donna Lorenza, era gelosa pecché essa nun ngarrava a rummané prena, e teneva paura ca ‘o marito se puteva affezziunà troppo a chesta figliola ca era bella assaje, accussì l’accidette facennola murà viva. Però ‘a guagliuncella, pe tramente donna Lorenza teneva mente a comme nu servitore aizava ‘o muro, dicette: Famme pure mura’ viva, ma in allegrezza o in grannezza tu me vidarraje.
‘A tanno, ogne vòta ca aveva succerere quaccosa ‘e bello o na disgrazia a donna Lorenza e ‘o Duca, tre gghiuorne primma ‘o fantasma d’ ‘a criatura se faceva vedé adderreto ‘o parapietto dint’ ‘o palazzo, accussì ‘a famiglia Spinelli e ‘a ggente s’arricurdavane ‘a terribbele morte c’aveva fatto na nnucente.

---

Sango e jastemme a Palazzo Sansevero

Dint’ a n’appartamento all’urdemo piano ‘e Palazzo Sansevero, ca se trova a vico San Dummineco Maggiore a Napule, propio vicino â cchiesa, steva ‘e casa ‘o princepe ‘e Venosa, don Carlo Gesualdo, e ‘a mugliera, Maria d’Avalos. Chesta se la ntenneva cu Fabrizio Carafa, ‘o duca d’Andria, e ce la facette a ngannà a don Carlo fino a quanno nu zio ‘e isso, Giulio Gesualdo, ca teneva ‘a mmiria pecché nun ngarraje maie a farse amà ‘a Maria, nun dicette ‘e ccose comme stevene ô nepote, ca pe tramente lloro parlavene chill’autri dduje facevane ‘e fatte loro, e tutto ‘o popolo e nobbiltà nun putevane credere ca l’amante ‘o facevane curnuto dint’ ‘a casa soja e isso nun se ne accurgeva.
Era ‘a notte d”o 18 uttombre mille cincuciento e nuvanta, e don Carlo, verde p”a rraggia, ascette fujenne dâ casa d”o zio, e turnaje a casa nzieme a cincuanta pariente, otto serviviture e ati quattuordece uommene armate comme testemmonio e comme aiuto: dint’ ‘a stanza ‘e lietto ce stevene tutt’ ‘e dduje cuccate, e allora Carlo Gesuardo e l’autre accidettene sia a Fabrizio sia a Maria a scuppettate e a curtellate, pe nguollo e nfaccia. Accidettene pure ‘o nennillo ‘e sette mise nato da chill’ammore clandestino, chiavann ‘a capa d”o piccerillo nfaccia ‘a na porta, a Fabrizio muribbunno le tagliajene (parlanno cu rispetto) ‘e palle e po vuttajene abbascio ncoppo ‘o scalone d”o palazzo a isso e a Maria. ‘O purtone ‘e Palazzo Sansevero rummanette apierto, accussì ogne perzona puteva vedè chilli muorte accise, e fuje appesa na scritta ca spiecava ca s’era cunzumato nu delitto d’onore. Doppo nu paro d’ore ‘e gguardie jettene a vedè ch’era succieso, e ngucciajene nu monaco pe tramente steva prufananno ‘e carne ‘e Maria: chist’ommo schifuso e pervertito fuje arrestato e mpiso p”o cuollo ‘o juorno appriesso mmiezo ‘a Piazza d”o Mercato.
Doppo l’esequie fatte ‘e pressa ‘e pressa, ‘e servitore accuminciajene a sentì allucche e suspire pe tutto ‘o palazzo, ca rummanette sfitto all’urdemo piano pe nu decennio. ‘E notte ‘e luna chiena, mmece, ‘e spirite ‘e Maria e Fabrizio vanno fujenno secutate ‘a autri spiriti, armati, e ‘e strille se ponno sentì pe tutta ‘a zona ‘e San Dummineco.
Chisti fatte hanno purtate ‘a maledizione ncoppo ‘o palazzo, accussì ‘e siecule appriesso l’inquiline fin’ ‘a settima generazione nun putetteno truvà pace doppo ‘a morte. L’anno mille ottuciento e otto pigliaje casa llà don Pasquale Del Pezzo, prufessore ‘e matematica ‘e l’Università ‘e Napule, câ mugliera soja svedese ca murette ‘e paura doppo visto ‘o spireto d”o pittore Belisario Corenzio, ca stette ‘e casa llà pecché faticaje p”a famiglia Sansevero. A siconna mugliera d’o prufessore, pur’essa svedese, vedeva tutte chest’ombre e pure chella ‘e Raimondo di Sangro, ‘o leggennario princepe alchimista ‘e Sansevero, e ‘o prufessore stesso cuntava ca na vòta ncuntraje ‘o spireto ‘e na reincarnazione ‘e Raimondo: l’anno mille noveciento cincuanta e otto cierte studiuse napulitane facettene na seduta spiritica, e mmiezo all’ombre ce steva pure stu prufessore. Sempe tanno se sapette quale erane state ‘e reincarnazione ‘e don Raimondo, ca poche anne prima isso era turnato a nascere, propio a Napule.

---

‘E cape appese a Castel Capuano

Giuditta Guastamacchia nun teneva cchiù ‘e trentacinche anne quanno, cull’ajuto ‘e l’amante, d”o pate e ati dduje uommene, nu chirurgo e nu barbiere, accidette ‘o marito e ‘o facette a piezze. Chistu fatto succedette ‘a notte tra ‘o vintitré e ‘o vintiquatto marzo ‘e l’anno milleottuciento.
Dieci anne primma Giuditta se teneva a nu prevete, don Stefano d’Aniello, e se ne fujette cu isso a dint’ ‘a casa d”o pate, ma doppo nu poco ‘e tiempo ‘o pate le facette spusà n’ommo ca po fuje mpiccato pecché era mariuolo. P’espiazione essa fuje misa dint’ ‘o munastero ‘e Sant’Antonio â Vicaria; ascette ‘o millesettecientonuvantaquatto, e jette a vivere c’ ‘o prevete ca diceva ‘e essere nu zio d’ ‘o suojo. Pe nun fà suspettà ca se la ntennevane don Stefano ‘a maritaje a nu nepote, ‘o figliastro ‘e sidece anne d’ ‘o frate, e chisto doppo spusato a Napule se ne turnaje a Terlizzi vicino a Bari. Quatto o cinche anne appriesso chistu nepote accuminciaje a penzà ca vuleva denunzià ‘a mugliera, e allora essa e l’amante dicettene ca s’aveva levà a miezo: don Stefano le prummettette nu sacco ‘e sorde, isso venette a Napule e tann’ ‘o putevane accidere.
Chella malaserata Giuditta mannaje ‘o marito a piglià ‘e maccarune e mettette a vollere na grossa caccavella d’acqua; ‘o prevete se ne jette, e nzieme ô chirurgo s’annacquaje dinto a na casa vicina.. Quanno ‘o puveriello turnaje a casa essa ‘o facette assettà vicino ô ffuoco, in modo ca ‘o barbiere le puteva taglià ‘e capille: chisto, mmece, l’astrignette na funa ncanna, però visto ca nun mureva Giuditta ‘o menaje nterra e se mettette cu ‘e denocchie mpietto a isso, p’ ‘o fernì ‘e affucà. A chistu punto chiammajene ‘o prevete e ‘o chirurgo: ‘o miereco ‘o tagliava a piezze, ‘e mettevane dint’ a certi buste e chill’ate ‘e gghievane a jettà ognuno a nu pizzo diverso d’ ‘a città; sulo ‘a capa se vulevane tenè pe nun fà capì chi era muorto: pe nun fà ascì cchiù ‘o sango ‘a vullettene, e s’avesse purtata ‘o miereco pe s’ ‘a sturià.
Pe tramente ca ‘o barbiere steva jenne a sperdere ‘e braccia, sbagliaje via e se truvaje ‘e faccia ‘e gguardie: se pigliaje paura e facette pe se ne turnà arreto, ma ‘o fermajene e s’addunajene ‘e chello ca purtava – l’ommo dicette na scusa, però na vòta arrestato facette ‘e nomme. Chill’ati, vedenno ca ‘o barbiere nun se faceva vedè se facettene ncapa ca quaccosa era juta storta, partettene verzo â Puglia però fujene accappate. Sotto tortura Giuditta se cantaje tutte cose, e essa, ‘o pate, ‘o chirurgo e ‘o barbiere fujene cundannate a morte: forca pe loro, po strascino e amputazione ‘e mane e capa, ca fujene appese nfaccia ‘e mmure ‘e Castel Capuano. Don Stefano avette ‘o carcere a vita, pecché se dice ca visto ‘o nepote fatto a piezze alluccaje “C’avite fatto!”, a prova ‘e pentimento. L’esecuzione è stata ‘o diciannove abbrile milleottuciento.
‘A tanno, se dice, ogni anno ‘o spireto ‘e Giuditta torna a Castel Capuano nzieme a chill’ ‘e l’ate perzone mpiccate cu essa, alluccànno, chiagnenno e trafechianno dint’ e vecchie carte d’ ‘o Tribbunnale.

---

‘A Sirena Partenope: comme nascette Napule

Napule è na città ca tene quase tremila anne; essa, e sulo poca ggente ‘o ssape, è cchiù vecchia ‘e Roma e comme nascette ce ‘o ddice ‘o cunto d”a sirena Partenope.

Partenope, Ligeia e Leucosia erane tutt’e tre figlie d”o ciummo Acheloo e d”a musa Calliope. Chesti figghiole erane belle quanto ‘o sole, ma Partenope era ‘a cchiù bella e sapeva cantà accussì bbuono ca faceva ncantà ‘a tutte ‘e perzone câ sentevane. Esse erane l’ancelle ‘e Persefone, figlia a Demetra, e quanno Ade s”a purtaje dint’ all’Inferi ‘a dea s”a pigliaje cu ‘e gguaglione, facennole addeventà aucielli rapace câ capa ‘e femmene.

Esse stevene pê zzone ‘e chella ca ogge chiammame ‘a penisola ‘e Surriento, e se putevane truvà spisso ncoppo a Li Galli, o Sirenusse (ca vò dicere “scogli d”e sirene), tre isolotti ca mo stanne dirimpetto a Positano. Omero dice ca llà avette da passà Ulisse, ma Circe, ‘a strega, le dette n’avvertimento: quanno ‘a luntano se ncuminciavane a vedè ‘e Sirenusse, isso e ‘e cumpagne suoje s’avevane d’appilà ‘e rrecchie cu nu poco ‘e cera, pecché ‘o canto d”e sirene faceva ittà l’uommene a mare e murevane affucate, tant’era overo ca vicino a chelli tre ce steva nu muntone ‘e cuorpe muorte, fracete e fetuse. Isso, si ‘e vuleva sentì ‘e cantà, s’aveva da fà attaccà stritto stritto all’albero d”a nave, in modo ca ‘e niscina manera se putesse movere, e si pregava pe se fa sciogliere ‘e ccorde s’avevane da radduppià.

Propio accussì facette Ulisse e fuje cchiù forte d”o canto d”e ssirene, ca pâ collera se lassajene affucà. ‘A currente d”o mare se purtaje a Leucosia nu poco cchiù bascio ‘e Posidonia, o Paestum, addò oggi se trova appunto Licosia; Ligeia a Terina, na città ncoppo ‘e coste d”a Calabria, e Partenope a Megaride, l’isolotto ‘e Castel dell’Ovo. Propio llà ‘e Cumani, ca po venevane da l’Eubea (in Grecia), pecché era nu posto prutiggiuto dâ sirena scigliettene ‘e fà nascere chesta città ca lle dettero ‘o stesso nomme d”a vergine, Partenope. Era ‘o seculo Settimo primma ‘e Cristo.

'A ggente nun se mettette sulamente ncoppo Megaride, ma pure ncoppo ‘o Monte ‘e Ddio (ditto pure Monte Echia o Pizzofalcone) ca se trova facceffronte a essa; primma d”a culata a mare a partire d”o 1869 (milleottucientosissantanove) se vedeva ancora bbuono quale puteva essere ‘a città ‘e Partenope, ma ogge l’uocchie nuoste se trovano annanze palazzi, cemento e nun tenimme cchiù manco ‘a rena. Appriesso Gerone, ‘o signore ‘e Siracusa e alleato ‘e Cuma, cacciaje fora l’Etruschi dô Golfo e facette allargà Partenope: ‘a zona nova ‘a chiammaje Neapolis, ca significa “città nova”, mentre ‘a zona vecchia era Palaeopolis, “città vecchia”. Sia chilli ca stevene ‘e casa a Palaeopolis ca chilli ‘e Neapolis erano Partenopei, comme ancora ogge so’ chiammate tutte ‘e Napulitani.

Pe tanta secule ‘a sirena Partenope è stata amata e venerata da ‘e Napulitane, nzieme a Virgilio poeta e mago, e tutti ‘e dduje erane a prutezione d”a città. Partenope era na madre ca deva abbuddanza, stutava ‘a raggia d”o Vesuvio cu ll’acqua ca l’asceva pe ‘o pietto e, siconno ancora n’ata leggenda, fuje essa a regalà ‘a pastiera ‘e grano ascenno ‘a dint’ ll’acqua d”o mare e facenne vedè comme se priparava. Cchiù appriesso Santa Patrizia pigliaje ‘o posto ‘e Partenope, ca era na figura pagana e era proibbito d”a venerà, però i Napulitani, ‘e figli suoje, nun se l’hanne maje scurdata.

---

‘O crucifisso petriato ‘e Sant’Agnello

Era ll’anno mille e treciento quanne n’ommo chino ‘e devuzione, ca se chiammava Tummaso, mprestaje na cosa ‘e sorde a nu cumpare d”e suoje senza vulé nu cuntratto scritto comme garanzia, ma surtanto ‘o ggiuramento fatto annanze ô santissimo crucifisso d”a cchiesa ‘e Sant’Agnello, uno d”e cinquantaduje sante prutettore ‘e Napule, ca cê turnave arrete ‘o juorno c’avevane decise nzieme.

Visto ca era passato ‘o tiempo e ‘o cumpare s’annegaje, propio annanze a chella stessa fiùra ‘e Giesù Cristo, c’avette prestate ‘e denare, ‘o crucifisso dicette chesti pparole: “Miserabbile, tuorna arrete chello ca hê turnà”. Isso, ‘o cumpare, se pigghiaje accussì collera ca menaje na preta nfaccia â croce e ‘o cugliette ncoppo ‘a parte diritta, la quale comme si fosse ‘e carna viva se facette subbeto viola, e se vede ancora.

‘O cumpare rummanette accussì tisico tisico, nun ce steva manéra pô fà movere, ma po visto ca se pentette e ca chillu buon’ommo ‘e Tummaso priava pe isso, fuje sanato d”a malatia e facette penitenzia finché era vivo. ‘Stu fatto conta pirciò quatto cose maravigliose: ‘o crucifisso ca ha parlato, ‘a mulignana ncoppo ‘a faccia sacra, ‘o cumpare primma tisico e po sanato. Sit nomen domini benedictum.

---

Virgilio: poeta e stregone. Protettore ‘e Napule primma ‘e San Gennaro

V’aggio già cuntato ca Napule tène quase tremila anne e nascette ncoppo ‘o pizzo, l’isolotto ‘e Megaride, addò ‘o mare se ne purtaje a Parthenope, ‘a sirena ca se lassaje affucà pâ collera nzieme ê ssore soje, pe bbia  d’Ulisse. Chillu posto era prutiggiuto dâ figliola, però, doppo cchiù o meno setteciente anne, ‘a città avette ‘a sciorta ‘e se guadagnà n’atu prutettore ca era Virgilio, proprio ‘o poeta ca fanne studià â scola e ca accumpagnaje a Dante dinto all’Inferno e ‘o Priatorio.

Nun so’ assaje ‘e prufessure ca quanne fanne studià Virgilio ê guagliune lle dicene ca isso era pure nu stregone, ma brav’ommo, e accussì ‘a ggente ‘o rispettava e vuleva bene nun sulo pecché era artista e cumpagno assaje all’imperatore Augusto, ma pure pecché teneva putere maggiche: fino a che chisto era rispettato e riverito comme si deve, isso serviva e riveriva sia ‘a città e chi ce campava. Fino a che nun se ne jette a chill’atu munno, ‘o ddice donna Matilde, Virgilio fuje vuluto bene e trattato comme a nu ddio ncoppo ‘a faccia d”a terra.

Uno dê ncante ca facette era chillo ‘e aizà ‘e mmure ‘e Napule, mettenne po dint’ a na butteglia cô cuollo astritto astritto ca ce passava justo justo nu filo d’acqua, nu modello d”a città: quanne tante e tante anne appriesso ‘o bbrito se senghiaje ‘o ncanto se spezzaje, ma fino a tanno resistette pure ê Vandale ca, cummannate da Odoacre, mettettene a Romolo Augustolo, l’urdemo imperatore ‘e Roma, dinto ‘e celle ‘e Castel dell’Ovo.

Propio mmiezo ‘e fundamenta ‘e Castel dell’Ovo mpinzaje annascuso na cajola peccerella peccerella, cu n’uovo dinto – pirciò ‘o castiello tène ‘o nommo ca tène – e, finché nun se schiattava essa, Napule nun poteva venì distrutta sempe pe mmeza ‘e ll’opera magica d”o poeta.

Na vota ca ce steva n’epidemia ca steva facenne murì nu cuofeno ‘e cavalle, Virgilio facette nu cavallo ‘e bronzo, accussì ‘o patrone ce faceva fà tre gire attuorno e l’animale se sanava. N’ata vòta Napule era chiena chiena ‘e mosche, e isso criaje na mosca d’oro (ma quaccheduno dice ca era ‘e bronzo) ca vulanne vulanne ll’accideva a tutte quante.

Pe nun fà nfracecà ‘a carne facette nu scannatorio addò se manteneva pure sei semmane, mentre ammuntunaje migliara ‘e serpiente sotto ‘a na porta ca tenava nomme “Ferrea”: pe tante e tante anne chella porta nun fuje tuccata, manco da ll’invasore, pe paura ‘e lle fà ascì.

Virgilio sapeva pure ca ce steva ‘o Vesuvio ca puteva fà nu guaio gruosso, allora facette na statua a forma ‘e ommo cu arco e freccia puntate verzo ‘a Muntagna, pe ‘a tené accorta. Nu juorno, però, nu zappatore ca propio nun se vuleva tené ‘e mmane ô pizzo sujo, tuccaje ‘a freccia ca partette e jette a fernì dinto ‘a vocca d”o Vesuvio, facennolo scetà.

Ncoppo ‘e pporte d”a città sculpette na faccia ca rideva e una ca chiagneva: chi passava sotto â primma teneva bona sciorta, si se passava sotto a chell’ata era mal’augurio. Dinto ‘e tterme a Baia e Pezzuole facette mettere certe figure ‘e gesso ca significavano, ognuna, na malatia, accussì chi ‘a teneva sapeva quale bagno s’aveva da fà pe stà bbuono.

‘A prutezione ‘e Virgilio secutaje pure doppo muorto pecché, comme vedette cu ll’uocchie suoje nu vescovo tedesco, Corrado da Querfurt, ll’ossa d”o poeta si venevane messa all’aria aperta facevane scatenà cielo, mare e terra.

‘O scheletro ‘e Virgilio jette perduto, però, durante ‘o Medioevo, pecché â Cchiesa lle deva mpiccio ca ‘o Popolo Napulitano venerava ancora, doppo cchiù ‘e mille anne, uno ca era stato pagano e pure stregone. Ô posto ‘e Virgilio ‘e Napulitane se cunzegnajene a San Gennaro, ma pure a Santa Patrizia ô posto d”a sirena Parthenope: chesta però è na storia diversa, v”a cuntamme n’ata vòta.