Giuseppe ‘a verità

‘Nce steve ‘na vota ‘na mamma ca teneva ‘nu figlio che se chiammave Giuseppe; e pecchè nun diceva nisciuna buscia ‘o mettette nomme Giuseppe ‘a verità.
‘Nu juorno, pe’ tramente ‘o steve chiammanno, se truvaje a passa’ ‘o Re; e verenne ca chella mamma ‘o chiammava accussì, le spiaje: – Neh, pecchè ‘o chiamme Giuseppe ‘a verità? –
‘A mamma rispunnette: – Pecchè nun dice nisciuna buscia. –
Allora ‘o Re dicette ca ‘o vuleva purt’ cu’ isso; e accussì facenne, ‘o mettette a guarda’ ‘e vacche.
Ogne matina Giuseppe se presentava a ‘o Re e diceva: – Servo di sua Maestà. –
E ‘o Re rispunneva: – Addi’, Giuseppe ‘a verità; comme stanno ‘e vacche? –
– Fresce e chiatte. –
– Comme stanno ‘e vitielle? –
– Frische e belle. –
– Comme sta ‘o toro? –
– Ancora. –
E accusì faceva ogne matina. E ‘o Re ‘o ludava annanze a tutte ‘e cavaliere, tanto ca chisti se sentevano currivo; e ‘nu juorno, pe’ fa’ truva’ Giuseppe busciardo, ce mannajene ‘na femmena ca cu’ ‘e parole soje aveva fa’ accirere ‘o toro.
Giuseppe fuje tanto priato ca l’accerette; ma po’ se truvaje accussì ‘mbrugliato ca nun sapeva comme aveva dicere a ‘o Re.
Mettette ‘o cappotto sujo ‘ncopp’ ‘a seggia, e facenno comme si chillo fosse ‘o Re, diceva:
– Addi’, Giuseppe ‘a verità; comme stanno ‘e vacche? –
– Fresce e chiatte. –
– Comme stanno ‘e vitielle? –
– Frische e belle. –
– Comme sta ‘o toro? –
– Ancora. … Ma no, nun va buono! Po’ dico ‘a buscia. Quanno ‘o Re m’addimanna comme stea ‘o toro, je ‘nce dico ca è muorto. –
Se presentaje a d’ ‘o Re e dicette:
– Servo di sua Maestà. –
– Addi’, Giuseppe ‘a verità; comme stanno ‘e vacche? –
– Fresce e chiatte. –
– Comme stanno ‘e vitielle? –
– Frische e belle. –
– Comme sta ‘o toro? –
– Maestà, è venuta ‘na femmena, e cu’ ‘e maniere soje, m’ha fatto accirere ‘o toro. Perdunateme. –
‘O Re rispunnette: – Bravo Giuseppe ‘a verità! –
Chiammaje ‘e cavaliere suoje e le faccette canoscere comme chisto nun aveva ditto nisciuna buscia ancora. E accussì Giuseppe rimmanette sempe cu’ ‘o Re e ‘e cavaliere rummanettene cu’ tanto ‘e naso pecchè nun avevano ricavato niente ‘e chello ca avevano penzato.

---

‘A cacaglia

‘Nce steva na vota na mamma ca teneva, na figlia cacaglia.
Nu giuvinotto se n’annammuraje e s”a vuleva spusà’.
‘A mamma, pe’ l’annasconnere chisto difetto, le dicette:
– Je t”a dongo, ma chesta se piglia scuorno ‘e parlà’. –
‘O giovane rispunnette: – Nun ‘mporta. – Pecché isso se faceva ‘ncapo ca doppo pigliata ‘a faceva parlà’.
Accussì se spusajene; ma ‘a mugliera nun vuleva dicere na parola.
‘O povero marito se verette sperzo. Jette ‘a du nu cumpare sujo e le facette conoscere comme isso teneva na mugliera ca nun parlava maje.
‘O cumpare le dicette: – Sa’ che vuo’ fa’? Falle nu pare ‘e scarpe strette strette. Chella ha da dicere: « tu che m’hé fatto? » E vire ca parla. –
‘O marito accussì facette; ma ‘a mugliera manco vulette parlà’.
Jette n’ata vota ‘a d”o cumpare pe’ ce cercà’ nu siconno cunsiglio, e chisto le dicette:
– Falle na vesta corta corta, e vire essa che fa. –
Chillo pover’ommo ‘nce ‘a facette, ma ‘a mugliera manco vulette parla’.
Jette n’ata vota ‘a d”o cumpare; chillo, sapenne chesto, cunzigliaje a ‘o marito ‘e se mettere aret”a porta; accussì, quanno chella traseva, isso ‘a faceva mettere appaura, e ‘a mugliera aveva dicere: « mamma mia ».
Ma manco ne ricavaje niente, pecche ‘a femmena nun dicette na parola.
Chillo povero marito jette n’ata vota ‘a d”o cumpare, e chisto le dicette:
– N’urdema cosa te rummane ‘e fà’. Fa beré’ ca si’ muorto, accussì chella t’ha da chiagnere, e tu ‘a siente ‘e parlà’. –
Na bella matina ‘o marito se mettette ‘ncopp”a ‘o lietto facenne ‘a parte d”o muorto.
‘A mugliera s”o crerette, e se mettette a chiagnere comme na funtana:
– Malito mio, malito; ‘e tappe attette attette, ‘a vetta totta totta, ‘a paù a me alet’a potta e tu ti’ muotto. –
‘O marito allora se susette e dicette:
– Ah, tu pe’ chesto nun vulive parlà’, pecche si’ cacaglia? N’ata vota ca nun parle te faccio na bella mazziata. –
E de chesta manera ‘o marito sentette ‘e parla ‘a mugliera.

---

‘O vallo e ‘o sorice

‘Nce steveno na vota nu vallo e nu sorice. Nu juorno jettene a scugnà’ ‘e noce tutt”e duje. ‘O vallo sagliette isso ‘ncopp’a l’albere; scugnava ‘e noce e ‘e menave a ‘o sorice. Piglia chisto, s”e magnava e po’ ‘e ‘nchiureve n’ata vota. Se n’addunaje compà’ vallo, e dicette: – Compà’ sorice, mò che scenco a cà ‘ncoppa, te faccio abberè’ ‘j.- Accussì scennette e le chiavaje nu pizzeco ‘ncopp’a ‘a catarozzola.
‘O sorice se ne fujette; jette a d”o miedeco e dicette: – Miedeco, miedeco miedecozzolo, saname ‘sta mia catarozzola. Cu’ na noce ch’aggio arrubbato, cumpà’ vallo m’ha cacciato. –
‘O miedeco rispunnette: – Portame ‘e pezze. – ‘O sorice jette a d”o pezzajolo: – Pezzajolo, damme pezze; pezze porto a mideco; miedeco miedecozzolo sana ‘sta mia catarozzola. Cu’ na noce ca m’aggio magnato, compà’ vallo m’ha cacciato. –
‘O pezzajolo rispunnette: – Portame ‘a mantechiglia. – ‘O sorice jette a d”o putecaro: – Putecaro, damme ‘nzogna; ‘nzogna porto a pezzajolo; pezzajolo me da pezze; pezze porto a miedeco; miedeco miedecozzolo sana ‘sta mia catarozzola. Cu’ na noce ch’aggio arrubbato, cumpà’ vallo m’ha cacciato. –
‘O putecaro dicette ca vuleva ll’ove. E ‘o sorice jette a d”e galline: – Galline, dateme ll’ove; ll’ove ‘e porto a putecare; putecare me da ‘nzogna; ‘nzogna porto a pezzajolo; pezzajolo me da pezze; pezze porto porto a miedeco; miedeco miedecozzolo sana ‘sta mia catarozzola. Pe’ na noce ch’aggio arrubbato, cumpà’ vallo m’ha cacciato. – ‘E galline dicettene: – Puortace farina. – ‘E galline dicettene: – Puortace farina. – ‘O sorice na notte se ‘ficcaje sott”a porta ‘e nu farenare; se rignette ‘e farina; ‘o purtaje a ‘e galline. ‘E galline le rettene ll’ove; ll’ove ‘e purtaje a d”o putecare.
‘O putecare le rette ‘nzogna;’a ‘nzogna ‘a purtaje a d”o pezzajolo. – Pezzajolo, damme pezze; pezze porto a miedeco; miedeco miedecozzolo me sana ‘sta mia catarozzola. Pe’ na noce che me so’ arrubbato, cumpà’ vallo m’ha cacciato. –

---

‘E tre granate

Nu juorno ‘o figlio d”o re mentre mangiava, taglianne ‘a ricotta, se ‘ntaccaje nu dito, e na goccia ‘e sanghe carette ‘ncopp”a ricotta. Vedenno chesto dicette ‘nfacci’a ‘a mamma:
– Mammà, vurrja na femmena ‘janca comm”o latte e rossa comm”o sanghe.
‘A mamma rispunnette: – Eh, figlio mio, chi è ghjanca nun è rosssa, e chi è rossa nun è ghjanca. Ma vire tu si ‘a truove.
‘O figlio se mettette ‘ncammino; e cammenanne cammenanne, ‘ncuntraje na femmena.
– Giuvino’, addò vaje?
– E si, ‘o dico proprio a te ca si’ femmena!
Cammina, cammina, ‘ncuntraje nu vicchiariello.
– Giuvino’, addò vaje?
– A te t”o pozzo dicere, si’ viecchio, e ne saparraje certo cchiù ‘e me. Je vaco truvanne na femmena ‘janca comm”o latte e rossa comm”o sanghe.
E ‘o vicchiariello rispunnette:
– Figlio mio, chi è ghjanca nun è rossa e chi è rossa nun è ghjanca. Però tecchete ‘sti tre granate. Arapele e vide che ne vene fore. Ma fallo sulo vicino ‘a funtana.
‘O figlio d”o re arapette na granata, e zumpaje fore na figliola bella assaje, ‘janca comm’o latte e rossa comm”o sanghe, ca subbeto alluccaje:
– Giuvinotto d”o musillo d’oro, famme vevere si no me ne moro.
‘O figlio d”o re pigliaje l’acqua ‘int’a ‘o palmo d”a mano e ‘nce ‘a prujette, ma nun facette a tiempo, e ‘a figliola murette.
Arapette n’ata granata e zumpaje fore n’ata bella figliola ca subbeto alluccaje:
– Giuvinotto d”o musillo d’oro, famme vevere si no me ne moro.
Ma manco ‘sta vota facette a tiempo, e ‘a figliola murette. Arapette allora ‘a terza granata e zumpaje fore pure ‘sta vota na bella figliola, ma assaje cchiù bella ‘e chell’ati doje.
‘O figlio d”o re pigliaje l’acqua e le ‘nfunnette ‘a faccia, e essa campaje.
‘A figliola steva annura comme ‘a facette ‘a mamma, e ‘o giovene ‘nce mettette ‘ncuollo ‘o mantiello sujo, e po’ le dicette:
– Saglie ‘ncopp’a ‘st’arbere, ca je vaco a piglia’ ‘e veste pe’ te cummiglia’ e ‘a carrozza pe’ te purta’ a palazzo.
E ‘a figliola rimmanette ‘ncopp’a l’arbere vicin’a ‘a funtana.
A chella funtana ogne ghjuorno jeva a piglia’ l’acqua ‘a brutta saracina. Piglianno l’acqua cu’ ‘a scafarea, verette riflesso ‘int’alla’acqua ‘a faccia d”a figliola ‘ncopp’a l’arbere.
– Je aggia essere, ca songo accussì bella, a ghj’ a piglia’ l’acqua cu’ chesta scafarella?
E senza ce penza’ doje vote jettaje ‘a scafarea pe’ terra facennele mille piezze.
Turnanne a casa, ‘a patrona le dicette:
– Brutta saracina, comme te permiette ‘e turna’ a casa senz’acqua e senza scafarea?
Allora essa pigliaje n’ata scafarea e turnaje ‘a funtana. Piglia e verette n’ata vota chella faccia ‘int’all’acqua.
– Ah! So’ proprio bella! – dicette – Je aggia essere, ca songo accussì bella, a ghj’ a piglia’ l’acqua cu’ chesta scafarella?
E ghittaje ‘a scafarea pe’ terra.
‘A patrona ‘a strillaje n’ata vota, essa turnaje a ‘a funtana, rumpette n’ata scafarea, e ‘a figliola ‘ncopp’a l’arbere, ca fin’a mò era stata a guarda’, nun se putette cchiù trattene’ na resata.
‘A brutta saracina aizaje l’uocchie e ‘a verette.
– Ah, site vuje? E m’avite fatto rompere tre scafaree? però site overamente bella! Aspettate, ca ve voglio pettena’.
‘A figliola nun vuleve scennere a copp’all’arbere, ma ‘a brutta saracina ‘nzista:
– Faciteve fa’ ‘a capa ca sarrite cchiù bella.
‘A facette scennere, ‘a sciugliette ‘e capille, verette ca teneve ‘ncapo nu spillone, piglia e ‘nce ‘o ‘nfizzahe ‘int’a na recchia. E doppo ca l’ascette na goccia ‘e sanghe, ‘a figliola murette. Ma ‘a goccia ‘e sanghe appena tuccaje terra addeventaje na palummella ca llà pe’ llà se ne vulaje.
‘A brutta saracina, allora, s’arrampecaje ‘ncopp’all’arbere.
Turnaje ‘o figlio d”o re cu’ ‘a carrozza, e comme ‘a verette dicette:
– Ire ‘janca comm”o latte e rossa comm”o sanghe. Comm’è ca si’ addeventata accussì nera?
E ‘a brutta saracina rispunnette:
– E’ venuto fore ‘o sole, e m’ha cagnato culore.
E ‘o figlio d”o re:
– E comm’è ca hè cagnato voce?
E essa:
– E’ venuto fore ‘o viento, e m’ha cagnato parlamento.
– Ma ire accussì bella e mò si’ accussì brutta!
E essa:
– E’ venuta pur”a brezza, e m’ha cagnato ‘a bellezza!
Basta, isso ‘a facette sagli’ ‘ncarrozza e ‘a purtaje a palazzo.
‘A quanno ‘a brutta saracina s’era sistemata a palazzo comme ‘a sposa d”o figlio d”o re, ‘a palummella tutt”e matine s’appujava ‘ncopp”a fenesta d”a cucina e spiava a ‘o cuoco:
– Cuoco, cuoco d”a mala cucina, che fa ‘o re cu’ ‘a brutta saracina?
E ‘o cuoco rispunneva:
– Mangia, beve e dorme.
E ‘a palummella:
– Zuppetella a me e penne d’oro a te.
‘O cuoco le rette na bella zuppetella e ‘a palummella se scutuliaje doje penne d’oro ‘a cuollo.
Po’ se ne vulaje.
‘A matina appriesso:
– Cuoco, cuoco d”a mala cucina, che fa ‘o re cu’ ‘a brutta saracina?
E ‘o cuoco:
– Mangia, beve e dorme.
E ‘a palummella:
– Zuppetella a me e penne d’oro a te.
Essa se mangiava ‘a zuppa e ‘o cuoco se pigliava ‘e penne d’oro.
Passato nu poco ‘e tiempo, ‘o cuoco penzaje buono ‘e j’ a d”o figlio d”o re pe’ ce ricere tutte ‘sti fatte.
‘O figlio d”o re stette a senti’ e po’ dicette:
– Dimane, si torna ‘sta palummella, acchiappala e puortammelle, ca ‘a voglio tene’ cu’ me.
‘A brutta saracina, ca annascuso aveva sentuto tutte cose, penzaje ca chesta palummella nun prumetteva niente ‘e buono; e quanno ‘a matina appriesso turnaje a s’appuja’ ‘ncopp”a fenesta d”a cucina, ‘a brutta saracina fuje cchiù lesta d”o cuoco, l’appezzaje cu’ nu spito e l’accerette.
‘A palummella murette, ma na goccia ‘e sanghe carette ‘int”o ciardino, e subbeto sguigliaje n’arbere ‘e granate.
Chist’arbere teneve ‘a virtù ca chi steve pe’ muri’, mangianne una d”e granate soje, subbeto se sanave. E pe’ chesto ‘nce steve sempe na fila longa ‘e gente ca jeve a cerca’ a chella brutta saracina ‘a carità ‘e na granata.
Accussì jette a ferni’ ca ‘ncopp’a larbere ce rimmanette na sola granata, ‘a cchiù grossa, e ‘a brutta saracina dicette:
– Chesta me ‘a voglio tene’ pe’ me.
Venette ‘na vecchia e le spiaje:
– Me vulite da’ chella granata? Tengo a mariteme ca sta pe’ muri’.
– Me ne rimmane una sola, e me ‘a voglio tene’ pe’ bellezza. – Dicette ‘a brutta saracina.
Ma a chisto punto ‘o figlio d”o re dicette:
– Puverella, ‘o marito sta murenne, ce l’avita da’.
Accussi’ ‘a vecchia turnaje a casa cu’ ‘a granata. Ma disgrazia fuje, truvaje ‘o marito ca era già muorto.
– Vo’ dicere ca ‘a granata me ‘a tengo pe’ bellezza.
Tutt”e matine ‘a vecchia jeva a messa. E pe’ tramente steve ‘int”a chiesa, a dint”a granata asceva ‘a figliola. Essa appicciava ‘o fuoco, scupava ‘a casa, faceva ‘a cucina e apparicchiava ‘a tavula. Fatto chesto, turnava ‘int”a granata.
‘A vecchia turnanne a casa truvava tutto apparicchiato e nun capeve. Na matina jette a se cunfessa’ e cuntaje tutto a ‘o cunfessore.
Chisto le dicette:
– Sapite c’avita fa’? Dimmane facite comme si vulisseve j’ a messa, e invece annascunniteve ‘int”a casa. Accussì putite vede’ chi è ca ve fa ‘a cucina.
‘A vecchia, ‘a matina appriesso, facette abbere’ ca ‘nzerrave ‘a casa, e invece s’annascunnette aret”a porta.
‘A figliola ascette a ‘int”a granata e accummenciaje a pulezza’.
‘A vecchia trasette e ‘a figliola nun facette a tiempo a trasi’ ‘int”a granata.
– ‘A ro’ viene? – dicette ‘a vecchia.
– Nonna bella, puozz’essere beneretta, nun m’accirere, nun m’accirere. – rispunnette ‘a figliola.
– Nun t’accire, ma voglio sape’ ‘a ro’ viene!
– Je sto ‘int”a granata … – E le cuntaje ‘a storia soja.
‘A vecchia ‘a vestette ‘a pacchiana comme era vestuta essa stessa; e ‘a dummeneca ‘a purtaje a messa cu’ essa.
‘O figlio d”o re, ca se truvava ‘int”a chiesa, comme ‘a verette, penzaje:
Gesù! Chella me pare ‘a figliola ca truvaje vicin’a ‘a funtana.
S’appustaje fore a ‘a chiesa, e comme ‘e verette asci’, s’avutaje vicin’a ‘a vecchia:
– M’hè dicere a ro’ è venuta chella figliola.
– Nun m’accirere. – dicette ‘a vecchia.
– Nun ave’ paura. Voglio sulo sape’ ‘a ro’ vene.
– Chella vene a ‘int”a granata ca vuje me disteve.
– Pur’essa ‘int”a granata! – e spiaje a ‘a figliola: – Comm’è ca stive ‘int”a granata?
E essa le cuntaje tutt”o fatto.
Isso turnaje a palazzo ‘nziem’a ‘a figliola, e le facette cunta’ n’ata vota tutt”o fatto ‘nnanze a ‘a brutta saracina.
– Hè sentuto? Mò nun voglio essere je a te cundanna’. Cundannate tu stessa!
‘A brutta saracina, visto ca nun ce steve cchiù niente ‘a fa’, dicette:
– Fa’ apparicchia’ na votta ‘e pece vullente e votteme a dinto.
Accussì fuje, e ‘o figlio d”o re spusaje ‘a figliola, e campajene cient’anne felice e cuntente.

---

‘O merdillo

‘Nce stevene na vota na femmena, na bbona cristiana, che aveva bisogno ‘e na ‘razia d”a Maronna.
Allora jette ‘int”a chiesa, addò ‘nce steva na bella statua d”a Maronna cu’ nu bello bambeniello ‘mbraccio, e accumminciaje a sgranuljà’ rusarie dicenne: – Maronna mia famme ‘a ‘razia! Maronna famme ‘a ‘razia! E damme nu signo ca me faje ‘a ‘razia! –
Pe’ tramente s’era fatto quase notte e nu sacrestano aveva chiurere ‘a chiesa, ma chella femmena nun se ne vuleva ‘j pecchè diceva ch’aspettava ‘o segno d”a Maronna.
Allora ‘o sacrestano, pe’ n”a fà’ ‘j, jette areto a l’altare e cu’ na mazza facette movere ‘o Bambeniello ‘mbracci’a ‘a Maronna, penzanno che accussì chella se credeva ca era ‘o segno c’aspettava, e se ne jeva.
Ma ‘o Bambeniello se muvette stuorto, e a ‘a femmena le parette ca lle diceva ca no. Allora s’arraggiaje, pecchè aveva ditto tanta poste ‘e rusario e po’ nun aveva manco ‘a ‘razia; e tutta schiattata ‘ncuorpe dicette: – Statte zitto tu, ‘stu merdillo, e lassa parlà’ a mammeta ca è femmena ‘e munno! –

---

‘O rre e ‘e carcerate

‘E tiempe antiche ‘ce steva nu re ca era ‘o primmo repassatore. Nu bello juorno le venette ‘ncapo ‘e j’ a truvà’ ‘e carcerate. Quanno arrivaje a ‘o carcere se facette mettere ‘e cundannate, uno ‘nfil’a n’ato, dint’a nu cammarone; po’ s’accustaje vicin’a ‘o primmo e le spiaje:
– Dimme ‘nu poco, pecchè staje cà dinto?
– Pe’ senza niente, Maistà, so’ ‘nnucente. – rispunnette chillo.
– Puveriello! – Sgrignaje ‘o re, e passaje appriesso.
– E tu ch’hè fatto? – addimannaje a ‘o siconno.
– Nun aggio fatto niente Maistà. c’è stato nu sbaglio ‘e tribunale. – rispunnette chist’ato.
E ‘a stessa cosa ‘o terzo; e pe’ nun v”a purtà’ a luongo, ‘e quante ce ne stevene dint’a chillo cammarone, nisciuno aveva fatto niente, erano tutte ‘nnucente.
L’urdemo d”a fila mò, era nu vicchiariello cu’ na faccia che pareva San Giuseppe, e che tutto se quartiava.
‘O re ‘o guardaje nu poco, e po’ l’addimannaje:
– E tu, accussì viecchio, che faje cà?
– Maistà. – dicette ‘o viecchio, e l’uocchie le lucechiavene – In vita mia nun me so’ fatto passà’ maje ‘a mosca p”o naso e tre n’aggio mannato all’ato munno!
– Ah. – facette ‘o re. – E staje ‘mmiez’a tutta ‘sta brava gente?
E avutatese a ‘e carceriere dicette: – Cacciate subbeto a chisto fore, ca cà dinto nun ‘o voglio.

---

‘A vicchiarella

‘Nce steva na vota na vicchiarella. Jette a scupà’ na chiesiella; e truvaje nu turnesiello.
Accussì dicette: – E mò che m’accatto? Si m’accatto ‘e pere, aggia jettà ‘o streppone; si m’accatto ‘e noce aggia jettà’ ‘e scorze; si me n’accatto pane, me carene ‘e mullechelle; mò m’accatto ‘o ghjanco e ‘o russo e m”o metto ‘nfacci’a ‘o musso. –
E accussì facette. Quanno fuje doppo, s’affacciaje for’a ‘a fenestella.
Passaje nu ciucciariello: – Vicchiarè’, che faje lloco? –
– Me voglio ‘maretà’. –
– Te vulisse piglià’ a me? –
– Famme abberé’ che voce tiene. –
– Hi ho, hi ho! –
– Vattenne, vattenne, me faje mettere appaura ‘a notte. –
Passaje na pecurella.
– Vicchiarè’, che faje lloco? –
– Me voglio ‘maretà’. –
– Te vulisse piglià’ a me? –
– Famme abberé’ che voce tiene. –
– Bee, bee, bee. –
– Vattenne, vattenne, me faje mettere appaura ‘a notte. –
Passaje nu micillo.
– Vicchiarè’, che faje lloco? –
– Me voglio ‘maretà’. –
– Te vulisse piglià’ a me? –
– Famme abberé’ che voce tiene. –
– Miao, miao, miao. –
– Vattenne, vattenne, me faje mettere appaura. ‘a notte. –
Accussì passajene tutt’animale d”o munno, e a ‘a vicchiarella nisciuno ‘nce piacette. All’urdemo passaje nu suricillo.
– Viechiaré’, che faje lloco? –
– Me voglio ‘.maretà’. –
– Te vulisse piglià’ a me? –
– ‘Assa beré’ che voce tiene. –
– Zuì, zuì, zuì. –
– Saglie ‘ncoppa, ca me piace! –
‘O suricillo sagliette e se stette c” a viechiarella. ‘O juorno appriesso ‘a vicchiarella jette a messa, e rimmanette ‘O pignato vicin’a ‘O fuoco.
Dicette vicin’a ‘o suricillo:
– Hué, nun te ‘nfonnere ‘o pane dint’a ‘o pignato, ca tu ‘nce vaje a dinto. Statt’attiente, ca je aggi”j a messa. –
‘O suricillo rispunnette: – Gnernò, gnernò, jate cu’ Dio. –
E ‘a viechiarella jette a messa. Quanno turnaje truvaje ‘a porta ‘nchiusa, e accumminciaje a chiammà’: – Suricì’, suricì’. –
Ma ‘o suricillo nun rispunneva. Piglia, ‘a viechiarella facette scassà’ ‘a porta; jette verenne pe’ tutt”a casa, ma nun ‘o truvaje.
Verette sott’a ‘o lietto, e nun ce steva; sott’a ‘a seggia, e manco ce steva; dint’a ‘o murtale, e niente ce steva; dint’a ‘o traturo, e nun ‘o truvaje; ‘ncopp’a ‘a cemmenera, e niente ce steva. All’urdemo se sfasteriaje e dicette:
– Cumpà’ suricillo vo’ pazzià’ cu’ me. Mò nun me ne ‘ncarreco; me magno a menesta e zitto; ca po , quanno piace a isso, tanno jesce. –
Jette pe menestà’, e truvaje ‘o suricillo dint’a ‘o pignato.
– Uh! Mal’a me. – Se mettette a alluccà’, chiagnienne e menanne ‘a menesta pe’ ll’ aria.
‘A cennere ‘ncopp’a ‘o fuculare, verenne chesto, se sparpagliaje tutta quanta. ‘A fenestella l’addimannaje:
– Pecché te sparpaglie? –
– Tu nun – saje niente? ‘O suricillo dint’a ‘o pignato, ‘a viechiarella chiagne; e je che so’ cennere me voglio sparpaglià’. –
Rispunnette ‘a fenestella: – E je che so’ fenestella me voglio arapì e ‘nzerrà. –
Se n’addunaje ‘a rariata, e dicette:
– Fenesté’, pecché t’arape e te ‘nzierre? –
– Tu manco sai niente? Suricillo dint’a ‘o pignato; vicchiarella chiagne; , a cennere se sparpaglie, e je che so’ fenestella, me voglio arapì’ e ‘nzerrà’. –
Rispunnette ‘a rariata: – E je che so’ rariata, me voglio scarrupà’. –
N’auciello che ghjeva sempe ‘ncopp’a n’arbere, dicette:
– Rariata, pecché te si’ scarrupata? –
– Manco tu sai niente? ‘O suricillo dint’a ‘o pignato; ‘a vicchiarella tutta se scippa, ‘a cennere s’è sparpagliata, ‘a fenestella s’arape e se ‘nzerra e je che so’ rariata me voglio scarrupà’. – 
– E je che song’ auciello me voglio spennà’. –
L’arbere appena verette l’auciello tutto spennato, l’addimannaje:
– Pecché te si’ spennato? –
– Gioia mia, nun staje ‘nfurmate ‘e niente. ‘O suricillo dint’a ‘o pignato; ‘a vicchiarella tutta se scippa, 1a cennere s’è sparpagliata, ‘a fenestella s’arape e se ‘nzerra, ‘a rariata s’è scarrupata; e je che song’auciello me voglio spennà. –
– Neh? E je che song’arbere, me voglio sfrunnà’. –
Na serva che ghjeva a tirà’ l’acqua, spiaje a l’arbere pecché era sfrunnato. E l’arbere le cuntaje tutt”a storia:
– ‘O suricillo dint’a ‘o pignato; ‘a vicchiarella tutta se scippa, ‘a cennere s’è sparpagliata, ‘a fenestella s’arape e se ‘nzerra, ‘a rariata s’è scarrupata, l’auciello s’è spennato; e je che song’ arbere me voglio sfrunnà’. –
Piglia ‘a serva, dicette:
– E je che so’ serva, voglio rompere ‘a langella. –
Jette ‘ncopp’a d”a signora, e chesta le spiaje si aveva tirata l’acqua. A serva rispunnette:
– Uh, signora mia! ‘O suricillo dint’a ‘o pignato; ‘a vicchiarella tutta se scippa, ‘a cennere s’è sparpagliata, ‘a fenestella s’arape e se ‘nzerra, ‘a rariata s’è scarrupata, l’auciello s’è spennato, l’arbere s’è sfrunnato, e je che so’ serva, voglio rompere ‘a langella. –
‘A signora, che teneva ‘a farina appriparata pe’ fà’ ‘o pane, dicette:
– E je che so’ signora, voglio menà’ ‘a farina p”o barcone. –
Venette ‘o marito e spiaje a ‘a mugliera si aveva fatt”o pane. Chesta rispun. nette:
– Marito mio, niente saje tu ‘e tutto chello ca è succieso! ‘O suricillo dint’a ‘o pignato; ‘a vicchiarella tutta se scippa, ‘a cennere s’è sparpagliata, ‘a fenestella s’arape e se ‘nzerra, ‘a rariata s’è scarrupata, l’auciello s’è spennato, l’arbere s’è sfrunnato, ‘a serva ha rotta ‘a langella; e je che so’ signora, aggio menato ‘a farina p”o barcone. –
Rispunnette ‘o marito: – E je che so’ signore, voglio , rompere l’osse a tutt”e doje. –
Pigliaie na mazza, e teretungo e teretanga, facette na bbona mazziata primma a ‘a serva e po’ a ‘a padrona.

---

‘E corne

‘Nce steve na vota n’ommo, e pecché nun aveva che fà’ ‘mmiez”a via, se partette e se ne jette ncampagna.
Va a dà’ n’uocchio ‘ncopp’a n’arbere e truvaje nu nivo ‘aucielle. Sagliette ‘ncoppo e pigliaje ‘a mamma cu’ doje ove; e vicin’a cheste ‘nce steve na ‘scrizione che diceva: «Chi se mangia ‘o core ‘e chist’aucielle sarrà papa, e chi se mangia ‘o fecato avarrà na vorza ‘e cinquanta ducate ogne matina.»
Chill’ommo nun s’addunaje ‘e niente ‘e tutte chesti cose, e turnanne a casa, dicette ‘nfacci”a mugliera:
– Mò ‘st’aucielle che ne facimme? E figlie nuoste se morene ‘e famme. Mò ‘e porto a d”o cumpare e accussì facimme nu poco ‘e farenata p”e criature. – Jette a d”o cumpare e dicette:
– Cumpà’, v’aggio purtate chesti doje ove e chist’aucielle pe’ fà’ pazzià’ ‘e figlie vuoste. –
‘O cumpare dicette ca nun ‘e vuleve; ma isso se sfurzaje a ‘nce fà’ tené’, ‘nfin’a quanno ‘o cumpare ce ‘e facette purtà’ arete a viva forza.
Chill’ommo ‘nfuriate se pigliaje ‘aucielle e se ne fujette scurdannese ll’ove ‘ncopp’a ‘o tavulino d’’o cumpare.
Turnaje a casa e se mangiaje ‘aucielle. ‘O cumpare va a veré’ ‘ncopp’a ‘o tavulino, trova chelli doje ove e legge ‘a ‘scrizione.
– Oh malora! C’aggio fatto! Aggio fatto purtà’ ‘aucielle a ‘o cumpariello e ‘ncopp’a chest’ove ‘nce sta scritto tutto chesto. –
Corre a d”o chillo e le dicette ca ‘e criature soje s’erano mise a chiagnere pecché vulevano ‘aucielle.
Piglia l’ ommo e le rispunnette ca era arrivato troppo tarde e ca lloro se 1’avevene magnate; e ‘o core nu figlio e ‘o fecato n’auto.
‘O cumpare se ne turnaje a casa e dicette a ‘a mugliera:
– Mò- comm’avimma fà? –
‘A mugliera rispunnette ca se jesse a piglià’ ‘e criature dicenne ca s”e vuleve crescere isso.
‘O cumpare jette da chill’ommo e dicette:
– Cumparié’, voglio ‘sti duje piccerille tuoje pecché tu nun ‘e puo’ campà’. Mò t”e cresc’je. –
S’’e purtaje a casa e ‘e mannaje a scola. ‘A mugliera d’’o cumpare jeva a fà’ ‘o lietto ‘a matina a ‘e piccerille, e truvaje na vorza ‘e cinquanta ducate; pe’ chesto ‘e teneve cu’ molta accuglienza chille duje guagliune.
Doppo sei o sett’anne ca ‘o cumpare s’era fatte nu sacco ‘e renare e ‘sti piccerille s’erano fatte gruosse, na matina se ne jette a pazzià’ cu’ lloro dint’’o lietto; e pazzianne pazzianne; carette ‘nterra ‘a vorza ‘e cinquanta ducate.
‘E piccerille se n’addunajene e dicettere: – Ccà mò nun ce stamme cchiù buone. Chisto ‘o cumpare ha mise ‘sta vorza pe’ veré’ si nuje ‘nce pigliaveme ‘e renare. –
E ‘o juorno doppo dicettere a ‘o cumpare ca se ne vulevene j’. Chillo nun ‘e vuleve fà’ partì’; ma doppo tante parole ‘o cumpare le dette duiciente ducate a ognuno’ e lloro e ne facette j’.
‘E guagliune se ne jettene, e cammenann,e cammenanne, ‘a sera se truvajene dinto a nu bosco; e nun avenne addò se cuccà’, se mettettene ‘ncopp’a na cercula. Quanno fuje matina e se susettene, truvajene ‘a vorza ‘e cinquanta ducate.
– Ah, ‘o cumpare pe’ chesto ce vuleva tené, a casa soja, chesta è virtù ca tenimmo. – Dicettene ‘e duje frate.
Se mettettene ‘ncammino, e cammenanne cammenanne, arrivajene a nu puntone ‘e via. Uno ‘e lloro rimmanette nu poco arrete pe’ fà’ nu servizio. L’ato frate nun se n’addunaje, e accussì se sperdettene.
Chillo ca teneve ‘o preggio d’avé’ ‘a vorza ‘e cinquanta ducate ogne matina se truvaje a na città; e chillo c’aveva essere papa se truvaje a n’ata città; ma nun tenenne che mangià’ se mettette a fà’ ‘o sagrestano dint’a na chiesa.
Venette ‘o tiempo ca s’aveva fà’ ‘o papa dint’a chella città. Allora se menava na palomma pe’ vedé’ ‘ncap’a chi s’appujava. ‘Sta vota ‘a palomma s’appujaje ‘ncap’a ‘o sagrestano, e isso fuje papa.
Lassamme mò a chisto e pigliamme a chill’ ato frate ca teneve ‘o preggio d’’a vorza. Chisto se truvave a nu paese addò ce steve nu triato ca se pavavene cinquanta ducate ‘a sera.
‘A femmena ca faceva ‘o triato accuminciaje a penzà’:
– Chisto, chi signore sarrà, ca vene ogne sera ccà. –
Accussì, penzanne penzanne, dicette a na vecchia ruffiana ca teneve cu’ essa ‘e spià’ a chillo signore chi era. ‘A vecchia jette vicin’a ‘o signore e dicette:
– Vuje che pruprietà tenite, ca venite ogne sera a ‘o triato? –
Rispunnette ‘o giovane:
– Je tengo. na vorza ‘e cinquanta ducate ‘a matina. –
Piglia, ‘a femmena d’’o triato dicette vicin’a ‘a ruffiana c’avesse ditto a chillo giovene si se ‘a vuleve spusà’. Chesta ‘nce ‘o dicette, e ‘o giovene rispunnette:
– Chisto pure’ è ‘o piacere mio. –
E accussì ‘a femmena, ‘a sera appriesso, fenuto ‘o triato, ‘o vulette ‘ncopp’a do essa, e po’, a poco a poco, cu’ ‘e chiacchiere soje le tiraje ‘a vocca comm’isso aveva ‘sta vorza ogne matina. Isso, comm’a nu fesso, le facette accunoscere ca s’aveva magnato ‘o fecato ‘e n’auciello.
‘A femmena, sentenne chesto, ‘o ‘mmitaje a mangià’ a casa soja; e le dette a mangià’ na cosa ca le facette vummecà’ tutto chello c’aveve. mangiato, e pur’e chillo tale fecato.
Piglia, e ‘a femmena se mangiaje essa’ o fecato; e doppo ne cacciaje a chillo povero diavulo a dint”a casa soja.
Accussì essa aveve mò ‘a vorza ‘e cinquanta duca te ‘a matina e chillo no cchiù.
‘O pover’ommo dummanette ‘mniiez’a na via e nun teneve proprio che mangià’. Se ne jette ‘int’ a nu vuosco e se mettette a mangià’ evera comm’a n’animale.
Jette a dà’ n’uocchio a’ via ‘e coppa e vedette nu pere ‘e fiche contra tiempo. Se ne mangiaje una
e l’ascette nu cuorno ‘ncapo; se ne mangiaje n’ata e n’ato cuorno l’ascette. Se jette a vutà’ e s’addunaje ca ‘e corne ‘ntuppavene ‘nfacci’a ‘e frasche, e allora dicette:
– Mò aggio fatto ‘a ‘nzalata! Sulo ‘e corne ‘ncapo me mancavene, e chelle me songo asciute. –
‘Int’a ‘o stesso vuosco ‘nce steve na funtana; ‘o giovene se jette a fà’ na veppeta d’acqua, e subbeto se sanajene ‘e corne.
Penzaje, allora, e dicette: – Pure aggio truvato nu mezzo. –
Doppo le venette ‘o vulio ‘e se mangià’ nu poco ‘e ‘nzalata, e addeventaje ciuccio.
Se facette na veppeta d’acqua e addeventaje cristiano comme primma, e dicette:
– Aggio truvato duje mezzi, mò..-
S’accattaje na spasella, ‘a rignette ‘e fiche, s”a mettette ‘ncapo e passiave pe’ sott’a chillo palazzo addò steve ‘a signora che faceve ‘o triato, alluccanne:
– Fiche ‘e paraviso ‘e contra tiempo. –
S’affacciaje ‘a ruffiana e ‘nc’è facette accattà’ a ‘a padrona soja. E chill’ommo s’’e facette pavà’ na pezza ‘o ruotolo. ‘E mettettene for’a ‘a fenesta. Piglia ‘o servo, se ne mangiaje doje annascuso; e l’ascettene duje cuorne ‘ncapo. S’annascunnette pe’ nun se fà’ abberé’ cchiù d”a signora. ‘A serva pure s”e mangiaje, e pure a essa l’ascettene ‘e corne. Pur’essa se ‘nchiurette pe’ nun se fà’ abberé’.
‘A signora a inie zjuorno chiammaje ‘e sierve; ma nisciuno ‘e lloro ‘a rispunneva.
Piglia essa se mangiaje tutt”e fiche; e l’ascettene na vranche ‘e corne ‘ncapo.
Quanno se n’addunaje, accumminciaje a fà’ ‘a pazza.
Currettene allora ‘o servo e ‘a serva, e tutt”e tre se verettene cu’ e corne ‘ncapo. Se ‘nchiurettene dint’a ‘o palazzo e nun ascevene cchiù.
Facettene venì’ tanti miereche, ma nisciuno ‘nce sapette sanà’.
Chillo tal’ommo, a chisto punto, se rignette na buttigliella d’acqua e po’ fa dicere p’’ paese ca era venuto nu miereco furastiero ca sanava’ e corne.
‘A signora priesto, quanto çchiù putette, s’’ facette chiammà’ e le dicette:
– Dottò’, vuje m’avita sanà’, si putite, ‘sti. corne, pecché nun pozzo cchiù ghj’ a triato. –
– Si. – Rispunnette ‘o miereco. – Je ve voglio sanà’, ma voglio fà’ primma ‘o fatto d”a muneta. –
– Sissignore, basta ca me sanate, chello ca vulite je ve dongo. –
– M’avita dà’ cinchemile ducate. –
‘A signora ‘n’’e dette e isso se pigliaje tutte chilli denare.
Appriesso ascette ‘a vecchia ruffiana e dicette:
– Signo’, pe’ carità, je pure tengo ‘e corne e me voglio sanà’. –
Rispunnette ‘o miereco:
– Tu m’hé dà’ quattuciente ducate. –
E accussì se facette. Po’ ascette ‘o servo dicenne ca pur’isso vuleve essere sanato; e facenne ‘o patto, pavaje dujciente ducate.
Doppo ‘o miereco se ne jette. Se rignette na spasella ‘e chell’evera c’aveva fatto addeventà’ ciuccio a isso, e ‘a jeve vennenne pe’ sotto a ‘o barcone ‘’a signora.
Chesta, lesta lesta, s’accattaje l’evera. ‘o vennetore ce ne vulette fà’ mangià’ nu poco ‘nnante a isso. E accussì, subbeto, addeventaje na ciuccia. Le mettette ‘a capezza e strascenannele e strillanne ‘’a purtaje.
‘E chillo tiempo se steve fravecanne na chiesa ‘ncopp’a na muntagna, e ‘nce carriavene ‘e prete cu’ ‘e ciucce. Chill’ommo jette pur’isso, e vuleva fà’ sempe duje o tre viagge cchiù ‘e Il’ate pe’ maltrattà’ ‘a ciuccia soja.
L’ati cumpagne, ca stevene là a faticà’, purtajene spia a ‘o papa. ‘O papa mannaje a chiammà chisto giovene e l’addimannaje pecché maltrattave chella povera bestia.
Chillo, pe’ primma dicette ca ‘o faceva pe’ fà’ cchiù denare; ma po’ verenne ca ‘o papa nun ‘o vuleve crerere, le cuntaje tutt”o fatto e tutto chello che l’era succieso ‘a ca era nato.
‘O papa allora le facette cunoscere comm’isso era ‘o frate, e le .cummannaje ‘e dà’ a chella ciuccia chella tal’ acqua ca ‘a faceva addeventà’ n’ata vota femmena.
Accussì fuje fatto, e ‘e duje frate se stettere felice e cuntente ‘nzieme, doppo che ne mannajene a chella signora ‘e triato.

---

Mustaccio

‘Nce steve na vota n’ommo ca se chiammave Mustaccio. Chisto era n’ommo nu poco ‘ncazzuso pecché aveva avuto na mala giuventù. Mò era turnato ‘a fà’ ‘o surdato e ghjeve truvanne na fatica pe’ campà’; ma ‘e tiempe erano triste e fatica nun se ne truvave. Nu juorno ‘ncuntraje p”a via nu bello signore ca cammenave accumpagnato ‘a n’ommo cchiù viecchio. S’accustaje e le spiaje si s”o vuleva piglià’ a faticà’ cu’ isso. ‘O signore l’addemandaje che sapeve fà’, e Mustaccio rispunnette ca isso era pronto a fà’ qualunqua cosa pure ‘e faticà’.
– Va bene, – dicette ‘o signore – vieni con noi. – E accussì Mustaccio se mettette a cammenà’ cu’ lloro. S’ha da sapé’ ca chillo signore era Gesù e chillo viecchio era san Pietro ca jevene p”o munno pe’ truvà: ‘e buone cristiane.
‘O signore, ca tutte chiammavene Maestro, aveva pigliato ‘nzimpatia a Mustaccio; e chesto aveva miso gelusia ‘ncuorpo a san Pietro. Nun passave juorno ca chisti duje nun se facevene n’appiccecata; e ‘o Maestro cu’ na santa pacienza metteve pace.
Nu juorno arrivajene ‘int’a nu paese a’ via ‘e miezijuorno; tenevene, famme e nun tenevene sorde. Allora ‘o Maestro dicette a san Pietro: – Pietro voi dal fornaio e chiedigli del pane. –
– Maestro, – rispunnette san Pietro – ma nuje nun tenimme manco nu sorde.
– E va bene. Allora vai tu Mustaccio.
Piglia e Mustaccio nun s”o fa’ dicere manco na vota e subbeto va a d”o furnaro.
Arrivato ca fuje, accumminciaje a penzà: «Nu mumento, ma addo sto ghjenne; chisto ‘o furnaro senza renare ‘o pane nun m”o da. Mò veco e m”o rubbà’.» S’accustaje vicino ‘a puteca e sturiave comme aveva fà’ p’arraffà’ nu pare ‘e pagnotte, quanno ‘o furnaro le spiaje: – Bello gio’, che vulisseve nu pare’ e pagnotte? E pigliatavelle cu’ na bbona salute.
Mustaccio dummanette meravigliato; se pigliaje ‘e pagnotte e turnaje a d”o Maestro. Chi sto le dicette: – Mustaccio, chi ti ha dato queste pagnotte? – Maestro, ‘o furnaro, comme avite ditto vuje. – S’avutaje san Pietro: – Ma comme po’ essere si nun tenive manca na lira! Tu si’ nu mariuolo, te l’hé arrubbate.
Rispunnette Mustaccio: – Nun è overo, me l’ha date ‘o furnaro. Embè san Pié’, pure va a feni’ ca nu juorno ‘e chisti te faccio na paliata.
– Basta, – dicette ‘o Maestro – Che non accadano mai più di queste storie. –
E accustannese a Mustaccio le dicette senza se fà’ sentì’ a san Pietro: – Quanto a te, Mustaccio, per questa volta ti perdono, ma in seguito non farti più venire il desiderio di rubare.
Mustaccio se facette ‘e croce. Penzava: «Comme ha fatto a sapé’ ca je ‘o pane m”o vuleve arrubbà’? ».
Basta, pe’ nun ‘a purtà’ a luongo, ‘o Maestro, san Pietro e Mustaccio, cuntinuajene a girà’ p”e paise, e tutte ‘e vote ca cercavene coccosa ‘a gente tutta cuntenta faceve a chi metteve ‘a coppa a rialà’.
– Nu juorno, arrivanne ‘int’a nu paese scunusciuto, ‘ncuntrajene n’ommo, ca prianne e chiagnienne dicette vicin’a ‘o Maestro:
-Venite, venite a casa mia. ‘A figlia mia sta murenne, vuje l’avita salvà’. –
Arrivate ca fujene, truvajene na bella figliola ‘int’a nu lietto ca era cchiù morta ca viva. Allora ‘o Maestro dicette:
– Per salvare tua figlia mi ci vuole un forno, della legna e un gran tavolo di marmo. –
‘O pover’ommo subbeto se dette ‘a fà’. Apparicchiaje ‘o furno, accatastaje ‘a legna e priparaje nu bello tavulo ‘e marmo. Po’ tutte se n’ascettene fore, e dint’a stanza rummanettene sulamente ‘o Maestro, san Pietro e Mustaccio. Chisto penzava: «Va trova mò chisto che vo’ fà’. »
Allora ‘o Maestro dicette: – Pietro accendi il fuoco, e tu Mustaccio prepara la legna. – Quanno dint’a ‘o furno se facette na bella lampa, ‘o Maestro dicette:
– Ed ora Mustaccio prendi la fanciulla e mettila nel forno. –
A chesti parole Mustaccio se sentette ‘e murì’. – Maestro, ma che dicite, fusseve asciute pazzo, mettere ‘a figliola ‘int’a ‘0 furno? Ca jammo a fernÌ’ tutte ‘ngalera. –
Rispunnette allora ‘o Maestro: – Uomo di poca fede. Pietro eseguisci. –
Allora san Pietro, senza paura, pigliaje ‘a figliola e ‘a menaje ‘int’a ‘o furno. ‘E lampe l’atturcigliajene e ‘int’a poco tiempo addeventaje cennere.
Allora ‘o Maestro pigliaje ‘sta cennere, ‘accucchiaje ‘ncopp’a ‘o tavulo e cu’ ‘a vocca ‘nce sciusciaje a coppa.
‘A ‘ntrasatta accumparette n’ata vota ‘a figliola tutta sana e cchiù bella ‘e primma.
Trasette ‘o pate ca p”a priezza chiagnieve, e se menaje a ‘e piere d”o Maestro.
Chisto ‘o facette sosere e le dicette:
– Vai con tua figlia e sii felice, perché hai avuto fede. –
E avutannese d”a parte ‘e Mustaccio e san Pietro dicette: – Su, andiamo! –
Mustaccio, nu poco meravigliato e nu poco penzeriuso, acalaje ‘a capa e ascette fore. Ma doppo nu poco’ e tiempo dicette vicin’ a ‘o Maestro ca isso mò se ne vuleve ‘j pe’ fatte d”e suje. ‘o Maestro le rispunnette ca le dispiaceve, ma ca si isso accussì vuleve se’ ne jesse.
E accussì Mustaccio se ne jette pe’ fatte d” e suje.
Nu juorno arrivanne ‘int’a nu paese ‘ncuntraje n’ommo ca chiagnieve pecché ‘a figlia soja steve murenne. Allora Mustaccio, arricurdannese d”o Maestro, dicette ‘nfacci’a chill’ommo ca isso ‘a puteve sanà’. Se facette apparicchià’ nu furno, ‘o lignammo e nu tavulo ‘e marmo, se ‘nchiurette dint’a stanza, e doppo ca dint’a ‘o furno se fuje fatte na bella lampa, pigliaje ‘a figliola e ‘nce ‘a menaje a dinto. Doppo accucchiaje ‘a cennere ‘ncopp”a tavula, ma comme jette pe’ sciuscià tutt”a cennere se sparpagliaje pe’ tutt”a stanza. Mustaccio ‘a turnaje ‘accucchià’, ma comme sciusciaje ‘a cennere turnaje a se sparpaglià’.
Allora Mustaccio accumminciaje a tremmà’ d”a paura; nun sapeve che fà’. S’affaéciaje a ‘a fenesta e verette ‘o Maestro ca passave ‘a luntano. Allora abbiaje a chiammà’: – Maestro, Maestro. –
Ma niente; ‘o Maestro nun senteve. E isso cchiù forte ancora: – Maestro, Maestro. –
Allora ‘o Maestro s’avutaje, e verenne a Mustaccio ‘n coppa a chella fenesta affacciato cu’ na . faccia tutta spaventata, s’accustaje e le spiaje che steve facenne.
Maestro aiutateme, aggio vulute fà’ comme vuje cu’ na figliola malata, ma ‘a cennere tutta se sparpaglia. –
Rispunnette ‘o Maestro: – Mustaccio, Mustaccio, tu combini sempre guai; meriteresti di non essere aiutato. Apri la porta e fammi entrare. –
Accussì ‘ o Maestro trasette, accucchiaje ‘a cennere ‘ncopp’a ‘o tavulo, sciusciaje e ‘a figliola accumparette sanata e cchiù bella ‘e primma.
Allora ‘o Maestro dicette: – E adesso caro Mustaccio ci dobbiamo dividere per sempre. Esprimi tre desideri, io te li concederò e tu andrai per la. tua via. –
S’avutaje san Pietro vicin’a Mustaccio: – Circhele ‘a salvazione ‘e l’anema. –
E Mustaccio: – Fatte ‘e fatte tuoje, vire si se sta zitto! –
– Maestro, je vurrja nu zaino ca quanno dico: «a nomme ‘e Dio chesto ‘int’a ‘o zaino mio» accussì ha da essere. –
– Ti sia concesso.
– Po’ vurrja nu pere ‘e fiche ca facesse ‘e fiche ogne stagione, e ca quanno uno ‘nce saglie a coppa e je dico « a nomme ‘e Dio chisto nun pozza cchiù scennere» accussì ha da essere. –
– Ti sia concesso. –
– Po’. vurrja nu scannetiello ca quanno uno s’assette a coppa e je dico « a nomme ‘e Dio chisto nun se pozza cchiù sosere » accussì ha da essere. –
– Ti sia concesso. –
E accussì Mustaccio se spartette d” o Maestro e se ne jette pe cunto suojo.
Nu juorno arrivaje ‘int’a nu paese e verette nu sacco ‘e gente ca facevene ammuina fore a ‘nu palazzo. Mustaccio spiaje ch’era succieso; e ‘a gente dicette ca ‘int’a chillo palazzo ce stevene ‘e riavule e ca ogne notte se sentevene rummore ‘e catene.
Mustaccio, ca nun se metteve appaura manco d”a morte, dicette: – ‘E voglio proprio abberé’ ‘sti riavule. ‘Sta notte ‘nce dorm’je ca dinto. –
Accussì, lassanne tutta chella gente meravigliata, Mustaccio trasette ‘int’a chillo palazzo, e truvata na stanza ca le piaceve, s’accunciaje ‘e cose soje e se mettette a durmì’.
Quanno fuje a via ‘e mezanotte s’accumminciajene a sentì’ remmure ‘e tutt”e manere, pareve ca ‘o palazzo se vulesse scarrupà’. Doppo accumminciajene remmure ‘e catene ca se facevene sempe cchiù forte. Mustaccio durmeve e nun se ‘mpurtave ‘e niente. Ma doppo ‘e rummure se facettene accussì forte ca Mustaccio se scetaje, e sfasteriato ca nun puteve cchiù durmì’, dicette: – A nomme ‘e Dio ‘e riavule ‘int’a ‘o zaino mio. –
E allora tutt”e riavule int’a manco nu minuto trasettene int’a ‘o zaino. Mustaccio nun perdette tiempo, aizaje ‘o zaino ‘ncuollo, ‘o purtaje a d”o ferraro, le facette mettere attuorno cierte chiastre ‘e fierro, e po’ cu na mazza accumminciaje a chiavà’ mazzate ‘a cecate.
‘E riavule ‘a ‘int’a ‘o zaino accumminciajene a alluccà’ pe’ ‘o delore e strillavene comme tanti pazze: – Maronna, sant’Anna, chisto ce sta rumpenne l’osse; basta, basta! –
Ma Mustaccio tanto ‘a fernette quanno se stancaje ‘e dà’ mazzate.
Quanno fuje cchiù tarde arapette ‘o zaino e ne facette ascì’ ‘e riavule ca subbeto se ne fujettene.
Passaje tanto tiempo e Mustaccio mò s’era fatto nu poco vicchiariello. Aveva truvato na casarella cu’ nu poco ‘e ciardeniello addò aveva piantato ‘o pere ‘e fiche ca l’aveva dato ‘o Maestro. Passave ‘e ghjurnate soje assettato ‘ncopp’a ‘o scannetiello ca pure aveva avuto d”o Maestro.
Nu bello juorno sentette ‘e tuzzulià’ a ‘a porta.
– Chi è? – s’avutaje Mustaccio.
– Songo ‘a Morte, e te so’ venuto a piglià’. –
– Pe’ tramente assiettete nu poco ‘ncopp’a ‘stu scanno. –
‘A morte, niente sapenne, s’assettaje, e comme Mustaccio ‘a verette dicette: – A nomme ‘e Dio’ a Morte nun se pozza sosere ‘a coppa’ o scanno. –
Quanno ‘a Morte jette pe’ s’aizà’, nun se puteve cchiù sosere; e allora Mustaccio cu’ nu pizzo a riso le dicette:
– Mò si nun me dai n’ati dieci anne ‘e vita tu a lloco ‘ncoppa nun te suse cchiù. –
‘A Morte cu’ n’arraggia ‘ncuorpo nun le putette dicere che no. E accussì se n’avette j’ cu na mano annanze e n’ata arete.
Passajene ‘e diec’anne e ‘a Morte turnaje a tuzzulià’ .
– Mustà’, mò nun voglio perdere manco nu poco ‘e tiempo. Accussì comme te truove vienetenne ca ‘sta vota nun me faje fesso. –
Mustaccio le rispunnette: – Sissignore, mò vengo; ma. si’ proprio na ‘nfamone si apprimma nun me faje mangià’ chelli doje fiche ca mò so’ spuntate ‘ncopp’a chill’arbere. Jammo, je so’ viecchio, cuogliammelle, famme chest’urdema grazia. –
‘A Morte le parette brutto ‘e le dice re ‘e no, e s’arrampecaje ‘ncopp’a l’arbere. Comme ‘a verette Mustaccio dicette:
– ‘A nomme ‘e Dio ‘a Morte nun pozza scennere ‘a copp’a l’arbere. –
Chesta cugliette ‘e fiche e facette pe’ scennere, ma se sentette azzeccata a chill’arbere e cu’ tutt”e sfuorze ca faceve, nun era capace ‘e se movere.
Allora Mustaccio, cu’ n’ata resatella ca facette j’ ‘nfreve ‘a Morte, dicette:
– Eh, haje voglia ‘e smanià’; si nun me dai n’ati diec’anne ‘e vita a lloco ‘ncoppa nun scinne cchiù. –
Accussì Mustaccio s’abbuscaje n’ati diec’anne ‘e vita e ‘a Morte se n’avetta j’ tutta scurnata.
Ma pure ‘sti diece anne passajene, e puntualmente ‘a Morte s’appresentaje. Nun vulette sapé’ nè sante e nè Maronne, s”o carrecaje ‘ncuollo e s”o purtaje. Strata facenne ‘a Morte penzaje: «E mò addò ‘o porto? Mò ‘o porto all’inferno.»
Arrivata ca fuje, tuzzuliaje:
– Chi è? – spiajene ‘e riavule.
– Song”a morte. –
– A chi ce puorte? –
– Mustaccio. –
– Vattenne, vattenne, chisto è chillo ca ce rumpette l’ osse.
Allora ‘a Morte jette ‘mparaviso. Tuzzuliaje e san Pietro spiàje:
Chi è? –
– So’ ‘a. Morte. –
– A chi puorte? –
– Mustaccio. –
– Mustaccio? Cà nun ce sta posto pe’ mariuncielle e pe’ ‘mhrugliune! –
‘A morte rispunnette:
– E addò ‘o porto. All’inferno ‘e riavule nun l’hanno vuluto! –
E san Pietro: – E c’aggia fà’; ccà dinto nun ce trase! –
Allora Mustaccio se sfasteriaje e dicette:
– A nomme ‘e Dio san Pietro ‘int’a ‘o zaino mio. –
‘Nnfrunchete, e san Pietro trasette ‘int’a ‘o zaino. Allora accumminciaje a alluccà’, ca vuleve ascì’, e ca nisciuno maje s’era permesso d”o trattà accussì.
San Pietro alluccave, Mustaccio strillave e ‘a Morte s’appiccecave cu’ tutt”e duje. Allora sentenne tutta chella ammujna ascette ‘o Maestro ca vulette sapé’ che steve succerenne.
– Maestro, – s’avutaje Mustaccio – verite si è cosa; ‘a morte me porta all’inferno e ‘e riavule nun me vonno pecché je ‘e rumpette l’osse; vengo cà e san Pietro nun me vo’ fà trasì’; e allora c’aggia fà’. Aggio ditto a nomme ‘e Dio san Pietro ‘int’a ‘o zaino mio. –
S’avutaje ‘o Maestro: – Va bene, ho capito. Ora fai uscire san Pietro dallo zaino e poi entrerai in paradiso. –
E accussì, doppo fatto pace cu’ san Pietro, Mustaccio se truvaje ‘o pusticiello suje ‘nparaviso.

---

Cricche, Crocche e Manec’ancino

‘Nce stevene na vota tre mariuncielle ca se chiammavene uno Cricche, uno Crocche e n’ato Manec’ancino.
Nu iuorno facettene na scummessa pe’ vedé’ chi ‘e lloro era ‘o mariuolo cchiù fino.
Se mettettene ‘ncammino uno aret’a n’ato; Cricche ca ieva annanze vedette na cola ca cuvava ‘int’a ‘o nivo sujo, ‘ncopp”a cimma ‘e n’arbere, e subbeto dicette:
– Vulite abberé’ ca so’ capace ‘e levà’ ll’ove ‘a sott’a chella cola senza ca essa se n’addone? –
– Si, si, facc’abberé. – Dicettene ‘e cumpagne.
Ditto fatto, Cricche sagliette ‘ncopp’a l’arbere; e pe’ tramente arrubbava ll’ove a sott”a cola, Crocche le taglieje ‘e tacche ‘a sott”e scarpe e s”e nnascunnette ‘int’a ‘o cappello.
Ma primma ca se fosse mise ‘o cappiello ‘ncapa, Manec’ancino se l’era già arraffato.
Scennenne ‘a copp’a l’arbere Cricche dicette:
-‘O mariuolo cchiù fino songh’je, pecché aggi’arrubbate ll’ove ‘a sott’a cola. –
Rispunnette Crocche: – ‘O cchiù fino songh’je, pecchè t’aggio tagliato e tacche ‘a sott’e scarpe e nun te ne si’ addunato.
E accussì dicenne se levaje ‘o cappello pe’ le fà’ vedé’ ‘e tacche, ma cu’ na grande meraviglia nun ‘e truvaje.
Allora Manc’ancino dicette: – ‘O cchiù fino soiìgh’je, pecche t’aggi’arrubbate ‘e tacche ‘a ‘int’a ‘o cappello, e visto ca so’ ‘o cchiù fino me voglio spartere a vuje pecchè ce refonche.
E accussì, senza dicere bongiorno o bonasera, aizaje ‘ncuollo e se ne jette pe’ cunto sujo.
E, arrubbanne arrubbanne, s’astipaje tanta ‘e chella rrobba c’addeventaje ricco.
Cagnaje paese, se spusaje e arapette na puteca ‘e casadduoglio.
Chill’ati duje cumpagne, jenne arrubbanne tuorno tuorno, arrivamene a chisto paese e subbeto appizzajene l’uocchie ‘ncopp”a puteca ‘e Manec’ancino.
– Jammo dinto. – Dicette Cricche. – Chi ‘o sa’, putimme fà’ coccosa. –
Trasettene dinto, e truvanne ‘a mugliera sola, le dicettene:
– Bella signo’, ce vulite dà’ coccosa pe’ magnà’?
– Che vulite?
– Na fella ‘e casecavallo.
Pe’ tramente essa tagliava ‘o casecavallo, ‘e duje mariuole se guardavene attuorno pe’ vedé’ che se putevene arraffà’.
Vedettene appiso nu puorco squartato e se facettene segno ca dint”a nuttata s”o sarriane venute a pigla’.
‘A mugliera ‘e Manc’ancino, ca nun era fessa, s’addunaje d”e segne ca se facevene, ma se stette zitta, e quanno ‘o marito s’arritiraje, le cuntaje tutt”o fatto.
‘O marito, figlio ‘e ‘ntrocchia ca era, se magnaje subbeto ‘e maccarune e dicette:
– Chiste sarranno certamente Cricche e Crocche ca se vonno arrubbà’ ‘o puorco. E va bene! Mò ce penz’je.-
Pigliaje ‘o puorco, ‘o mettette ‘int”o furno e doppo se ne jette a cuccà’.
Quanno fuje notte Cricche e Crocche chianu chiano trasettene ‘int”a puteca pe’ s’arrubbà’ ‘o puorco; ma vide a ccà, guarda a llà, nun fujene capace d”o truvà’.
Allora Cricche che penzaje ‘e fà’? Zitto zitto s’accustaje a ‘o lietto d”a parte addó steve cuccata ‘a mugliera ‘e Manec’ancino e dicette:
– Muglíé’ je nun trovo cchìù ‘o puorco. Addó l’hé miso? –
‘A mugliera, credennese ca fosse ‘o marito, rispunnette:
– E duorme! Nun t’arricuorde ca l’hé miso ‘int”o furno?
E s’addurmette n’ata vota.
‘E duje cumpare jettene vicin’a ‘o furno, se pigliamene ‘o puorco e se ne jettene.
Pe’ primma ascette Crocche, po’ Cricche cu’ ‘o puorco ‘ncuollo.
Passanne p”o ciardino d”o casadduoglio, vedette ca ce stevene semmenate vruoccole p”a menesta; arrivaje a Crocche e le dicette:
– Torna ‘int’a ll’uorto ‘e Manec’ancino e fatte duie belli père ‘e vruoccole, accussì quanno arrivammo a casa ‘nc”e cucenamme ‘nzieme a na coscia ‘e puorco. –
Crocche turnaje arete e Cricche jette annanze.
Cunfromme Manec’ancino se scetaje, jette ‘e corza a vedé’ ‘int”o furno, e nun truvaje cchiù ‘o puorco.
Guardanne ‘int”o ciardino vedette a Crocche ca cuglieva ‘a menesta.
– Mò ce penz’je. – Dicette.
Pigliaje nu bello mazzo ‘e menesta ca teneve ‘int”a casa, e ascette ‘e corza senza se fà’ vedé’ a Crocche.
Arrivaje a Cricche ca cammenava cu’ ‘o puorco ‘ncuollo e le facette segno ca vuleva ‘o puorco.
Cunfromme avette ‘o puorco n’ata vota ‘mmano, Manec’ancino s’avutaje e se ne turnaje ‘e corza a casa.
Passato nu poco ‘e tiempo, Crocche arrivaje a Cricche cu’ ‘a menesta ‘mmano, e le dicette:
– E ‘o puorco addó l’hé miso? –
– ‘O tiene tu! –
– Je? je nun tengo niente! –
– Ma si mò mò te l’aggio miso ‘ncuollo! –
– E quanno? Tu m’hé mannato a cogliere ‘e vruoccole!
Accussi se facettene capace ca era stato Manec’ancino, e ca er’isso ‘o mariuolo cchiù fino.