Amicizia è n’acqua chiara,
cristallina, trasparente,
ca s’appanna dint’a niente
e pirciò ch’e cosa rara.

Cchiù ‘amicizia è bella e cara,
cchiù se sporca facilmente:
‘mmisturata ‘a tanta gente
ca te lassa ‘a vocca amara.

Chi ‘a vò limpida ‘e durata,
nn’ ‘a sfruttasse pè prufitto,
s’ ‘a tenesse, comm’è nata,

dint’ ‘o core. E llà, ‘amicizia,
quanno ‘o caluclo sta zitto,
nun se sporca e nun s’avvizia.

‘A mamma è n’ata cosa: ‘o cereviello,
ll’ asse d’’a casa, ‘o sciato, ll’ armunìa;
è chella ca cumanna ‘a cumpagnia:
sta ‘ncapa ‘o capo ‘e casa, è nu cappiello.

Attuorno tene sempe nu ruciello,
abbada a mille cose, fa ‘a Maria;
e si nun sbatte pe’ na malatia,
va ascianno sempe ll’ ago cu ‘o rucchiello.

A chi nu punto, a chi na cera storta,
a chi nu vaso, a chi n’ avvertimento.
E se capisce ‘a mamma quann’ è morta,
quanno nun ce sta cchiù sta scucciantona:
ca pare ca t’accide ogne mumento e,
doppo nu minuto, te perdona