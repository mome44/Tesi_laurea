L'acqua e a Vrasa

Ng'era na vota nu sicchio e na vrasèra
l'acqua ind'o sicchio e a vrasa ind'a vrasera.
A sciorta pazziaròla i mmettette fianco a fianco, tutt'e dui sott'a nu tàulo.
"Ah! Si nun nge fosse stata io,nun nge sarìa vita ncopp'a stu munno!" recette a auta voce l'acqua pe se fa sente r'a vrasa. E a vrasa accussì re respunnette:- "Tiniti raggione, ma senza u calore r'a fiamma mia, che fosse stu munno? Che fussi tu stessa?
Sulo chiatruli e chiatruli, friddi e senz'anima!"
"Che bbuò sapé tu?" respunnette l'acqua resenduta "Ind'a me aggiu sentuto u primo battito r'u primo core, u primo tremmulio re na cosa viva!"
"U ssaccio buono pur'io!" facette a vrasa "U calore mio mboca u nuzzo sott'a terra e po', chiano chiano, se apre, caccia na rarechella, na fugliulella e, 'mpruvvisamente, a ddò prima nun ng'era nienti può verè n'albero auto e forte, generoso r'ombra e frutti!"
Accussì l'acqua e a vrasa se menavano frecciate, quanno na vicchiarella, stanca e affannata,au tàulo s'avvicinao cu l'intenzione re s'assettà.
Piglianno posto ncopp a seggia, nu père stennette sott'au tàulo e, mang'a farl'apposta, u sicchio nduzzao cu na bella botta tosta.
Che nun succerette?!? U sicchio s'abbotecao cu l'acqua ncopp'a vrasa.
E a vrasa, puverella, ind'a n'attimo cennere addeventao.
Ma mango l'acqua facette na bella fine:-
'ncielo sene vulao cu nu sbuffo re vapore.

---

CàVERO D'AUSTO

‘Na signora sbattenno ‘nu ventaglietto saglie ‘ncoppa a ‘nu tassí e accummencia a prutestà cu ‘o sciafferre:
- “ Addó maje s’ è vvisto ca cu chestu càvero ‘o tassí nun tène ll’aria condizionata?...Cca ddinto fa ‘nu càvero d’inferno!...”
‘O sciafferre:
- “ E nun ve preoccupate signó, mo ve conto ‘nu poco ‘e guaje mieje e ve faccio vení ‘o friddo ‘ncuollo!”

---

'A CERCA

È nnotte; ‘nu ‘mbriaco sta vicino a ‘nu lampione allummato e sta cercanno coccosa ‘nterra. S’accosta ‘nu signore ca nun se sape fa ‘e fatte suje e ll’addimanna:
- Ma che state cercanno?
- Duiciento euro!
- Site sicuro ca ll’avite perze cca?
- Amico,i’ aggiu ditto ca ‘e sto’ cercanno, no ca ll’aggiu perze!

---

DINTO A 'NA TRATTURIA

‘Nu tizio trase dinto a ‘na tratturia, s’assetta, chiamma ‘o cammariere e ordina ‘nu piatto ‘e vermicielle cu ‘e frutte ‘e mare.Doppo ‘nu quarto d’ora ‘o cammariere porta ‘o piatto ‘e vermicielle, ma ‘o signore avota e gira cu ‘a furchetta‘e vermicielle ca so’ asciutte asciutte fino a che tutto ‘ncazzato chiamma ‘o cammariere e lle dice:
- Stamme a sèntere i’ t’avevo urdinato‘nu piatto ‘e vermicielle cu ‘e frutte ‘e mare....
‘O cammariere: Pecché chiste che so’?
‘O signore: So’ vermicielle, ma ‘e frutte ‘e mare addó stanno? Cca so’ sule scorze ‘e vongole e tunninele...
‘O cammariere:E ggià... quanto site bbello! Vulivene overamente ‘e frutte ‘e mare?! Cosicché si m’avisseve dimannato ‘a pizza d’’a suocera, pretendivene ca i’ v’avesse avuto ‘a purtà a vostra suocera dint’ ô piatto?
‘O signore: Overo? E si invece i’ t’urdinavo ‘nu piatto ‘e spaghette â puttanesca... tu m’avisse purtato a chella zoccola ‘e sòreta???

---

AMICE

N’ amico dice a n'ato amico:
- M’ ànnu ‘mmitato a ‘nu matrimonio e nun saccio che cosa regalà. Tu cosa me cunziglie?
L'ato: - Siente, quanno me ‘mmitano a mme me mengo sempe vicino all'oro accussí non faccio brutta fijura…
L'amico: - Lloro? Ma lloro chi?

---

A ddu chella d''e ccarte

- Pe ffà ‘e carte quanto t’aggi’’a dà?
- Mille lire!
- Eccu cca; bada però ca m’hê ‘a dicere ‘a pura verità...
- Nun dubbitate, v’’a dico certamente!

- Vuje tenite a n’ amico ca ve vo’ ’mbrugliarve ‘int’ âffare….
- È ‘mpussibbile pecché affare mo i’ nun ne faccio cchiú.
- ‘A migliera vosta ve ‘nganna.!
- Ma va' là!! So’ virulo ‘a tantu tempo!
- Ve spusate n’ata vota.
- E lèvate ‘a tuorno, leta lè! Ce so’ caduto ‘na vota e non ce cado cchiú !

- Veco ‘ncopp’ a ll’otto ‘e coppe nu certo un saccio che...Ve so’ state arrubbate...
- Oh chesto sí: -‘E mmille lire c’aggiu dato a tte.!

---

'O VICCHIARIELLO

‘Nu signore cu ‘na faccia miccia miccia s’appresenta dint’ ô studio d’’o miedeco sujo:
- Duttó, duttó aiutateme… i’ sto’ mmale!
- Ma che ve sentite?
- Che me sento? Io ògne gghiurno ca passa aggio ll’impressione ca ‘a vita s’accorcia e a ‘nu mumento a ll’ato pozzo murí!
- Me dispiace… Ma chesta è ‘na cosa normale… Tutte quante juorno pe ghiuorno ànno ll’impressione ca ‘a vita s’accorcia, pecché chella s’accorcia overamente…
- E nun se pô fa niente pe ll’allungà ‘nu poco?
- Assaje poco… Comunque stateme a ssèntere: a mme me pare ca vuje fumate, eh?
- Fumo, fumo ‘o sigarrio…
- Si vulite ‘nu poco allungà ‘a vita nun avite ‘a fumà cchiú, po’ nun avite farve ‘o bicchiere ‘e vino…
- Manco ‘o vino?
- Manco ‘o vino! E v’avite pure levà ‘o vizzio ‘e fa ‘ammore!
- Pure chesto?
- Pure chesto! Vuje vulite allungà ‘a vita? E allora: niente fummo, niente vino e niente femmene!
- E accussí campo cchiú assaje?
- Certamente!
- Duttó, ma senza fummo, senza vino e senza femmene i’ che ce campo a ffà cchiú assaje?

---

COSE DA MANICOMIO

Ciccio e Pascale so’ dduje pazze ca vivono dinto a ‘nu manicomio.
‘Nu juorno stanno passianno vicino â piscina d’’o manicomio; Pacale â ‘ntrasatta se mena dinto a ll’acqua e affonna.Ciccio zompa pur’isso dinto a ll’acqua e riporta Pascale a galla. Quanno ‘o direttore d’’o manicomio vene a sapé ‘e ll'atto eroico ‘e Ciccio decide
subbeto ‘e farlo ascí da ‘o manicomio in quanto il suo atto di bravura
à dimustrato che è mentalmente stabbile.
Il Direttore va a ddu Ciccio per lle dà’a nutizzia e dice: "Ciccio, t’aggio ‘a dà ‘na bbella e ‘na cattiva nutizzia!
Chella bbella è che aggiu deciso ‘e te fà ascí da ‘o manicomio in quanto sî
stato capace ‘e fa n’atto eroico salvanno ‘a vita ‘e n’ata perzona!
Penzo ca oramaje t’ hê miso a pposto cu ‘e cerevelle…
Ciccio: “ Grazzie direttó… E ‘a cattiva nutizzia?”
’ O direttore: “’A cattiva nutizzia è ca Pascale s’è acciso ‘o stesso: s’ è ‘mpiccato dint’ ô bbagno cu ‘a cinta
d’’a vestaglia."
Ciccio risponne subbeto: "Ah..ma no; nun s’ è ‘mpiccato, ll’ aggio appiso io p’’o fà asciuttà!

---

'A ZETELLA

‘Nu miereco sta visitanno ‘na zetella passata ‘e coveta. Mentre sente dint’ ê spalle cu ‘o fonentoscopio l’ addimanna ‘e nutizie:
- Signó, comme ve chiammate?
- Cuncettina Corazzi.
- Quant’ anne tenite?
- Quarantasette. Po’ ‘o miereco, sempe sentenno dint’ ê spalle cu ‘o fonentoscopio, fa:
- Dicite trentatrè...
E ‘a signora :
- Sapite, duttó, io ‘o ddico pure, ma nun me crere nisciuno!

---

LL'ESQUIMESI

'Nu figlio parla cu 'o pate:
- Papà, papà ma i’ so’ esquimese?
- Certo guaglió ca sî esquimese!
- Papà, etu sî esquimese? E ‘o nonno era esquimese? E ‘o nonno d’’o nonno?
- Certamente guaglió: erano tutte esquimesi!
- Pure ‘o nonno d’’o nonno d’’o nonno?
- Tutt’ esquimesi… Guaglió cca simmo esquimesi da sette generazzioni!
- E allora papà, pecché i’ sento ‘stu maronna ‘e friddo?!?

---

'O FUNNARALE FORA VIA

‘Nu signore e ‘na signora napulitane fanno ‘nu viaggio ‘e piacere e vanno a Gerusalemme. Doppo dduje o tre gghiuorne ca stanno llà, â ‘ntrasatta â signora ll’acchiappa ‘na mala bbotta ‘e core, sbatte ‘nterra e more, lassanno ‘o marito sulo e cu ‘o probblema ‘e ll’atterrà. ‘O signore se ‘nforma ‘nu poco in giro e finalmente riesce a metterse ‘ncuntatto cu ‘na specie ‘e Bellumunno giudio e se mette a cuntrattà pe sapé che se pô fà e quanto venono a custà ‘e vvarie ipotesi p’atterrà ‘a signora.
‘O giudio: - Se volete portarla a Napoli, tra il costo della cassa speciale, il trasporto e le tasse, vi costerà 5000 euro; se invece decidete di seppellirla qui, vi costerà solo 500 euro.
‘O signore: - Assolutamente no! Nun ‘a voglio atterrà cca! ‘A porto a Nnapule e pacienza si pavo tutte ‘sti sorde!
‘O giudio: Ascoltatemi, seppelliamola qui: si fa prima e risparmiate molto danaro!
‘O signore: - Assolutamente no! Nun ‘a voglio atterrà cca! Insomma possibbile ca vuje nun v’arricurdate niente?
‘O giudio: Cioè?
‘O signore:Cioè, cioè! Tant’anne fa Uno ch’era muorto se facette atterrà cca e ‘ncapo a ttre gghiuorne risurgette!
A chi vulite fa passà ‘stu guaio? I’ voglio stà cuieto! Tèccheve ‘e sorde, facite chello c’ avite ‘a fà ca i’ m’’a carrejo a Nnapule!

---

'O 'MBRIACO

È nnotte; ‘nu ‘mbriaco sta vicino a ‘nu lampione allummato e sta cercanno coccosa ‘nterra. S’accosta ‘nu signore ca nun se sape fa ‘e fatte suje e ll’addimanna:
- Ma che state cercanno?
- ‘A chiave d’’a casa!
- Site sicuro ca ll’avite perza cca?
- No! Però cca ce veco bbuono!

---

'O SEMAFORO

‘Nu signore cu ll’automobile arriva a n’incrocio e trova ‘o semaforo cu ‘o rrusso, ma isso passa ‘o stesso; comm’ è passato sente ‘o sisco d’’o vigile e ‘o vede ca s’accosta; allora isso ferma ‘a machina e avascia ‘o vetro d’’o fenestiello.
- Buonasera signore! Patente libbretto! E allora nun avevate visto che il semafero era rosso?...
- Comme no! Avevo visto ca ‘o semaforo era russo…, è a vvuje ca nun v’avevo visto!

---

TUTTO 'A CAPO

‘Na signora se presenta chiagnenno dint’ ô studio d’’o miedeco suojo.
- Duttó, duttó aiutateme!
- Ch’ è succieso?
- Se tratta ‘e figliemo Pascalino!
- E allora?
- Duttó ‘o guaglione me preoccupa; figurateve ca tene 14 anni e è aveto sulo ‘nu metro e vinte!
- Signó non è accussì grave! Pure Napulione era curto curto!
- Po’ nun sape parlà,’ntartaglia e non se fa capí…
- E poi?
- Duttó ‘a ‘na recchia è tutto surdo!
- Ah! Allora ce sta quacche probblema!
- Quacche? Chillo nun ce vede!
- È cecato?...
- Nun proprio, ma porta ‘e llente a funno ‘e bicchiere! Me putite aiutà?
- Certamente! Spugliateve e mettetevi ncopp’ ô lettino!
- Duttó e che ce azzecco io? Io stongo bbona: ‘o prubblema è de mio figlio! Sta fora, ‘o faccio trasí?
- Signó e a che serve? Vuje forze nun avite capito! ‘O guaglione ca sta fora, l’ avimm’’a jettà e ne facimmo uno nuovo!

---

DON SALVATORE

Chisto è ‘nu fatto overo.
Don Salvatore Savarese, ‘nu viecchio signore d’ati tiempe teneva l’abbitudine ‘e metterse ô 1° ‘e giugno ‘nu custume nuovo ‘e lino janco, scarpe a cannottiera cu ‘e ghette ‘e pelle ‘e nobbucco e ‘na paglietta janca; ogni anno ô 1° ‘e giugno asceva ‘e casa cu ‘o bastuncino ‘e canna e vestito a nnuovo tantu bbello!
N’ anno ô 1° ‘e giugno s’ era scatenato ‘mpruvvisamente e senza jí sapenno, ‘o patapato ‘e ll’acqua; ma però don Salvatore steva p’ascí ‘e casa cu ‘o vestetiello ‘e lino janco, ‘a paglietta, ‘e gghette e ‘o bastuncino ‘e canna.
‘O guardaporta Giacumino l’ addimannaje: - Don Salvató, ma addó jate vestuto accussí?
Don Salvatore rispunnette: - Giacumí, si è pazzo ‘o tiempo, non so’ pazz’ io! E continuaje a cammenà.

---

DINTO A D''O BARBIERE

Dinto a d’’o barbiere ‘o patrone e ‘nu cliente stanno chiacchierianno tra di loro mentre n’ atu cliente sta liggenno ‘o giurnale.
‘O barbiere dice: "Certo ce stanno cierti fatiche ca so’ ‘nfame... pigliate per esempio ‘o marenaro. Mise e mise luntano d’’a casa e ppo’ quanno torna â casa po' capità ca se trova cu ‘nu criaturo ca ... chi sa' ‘e chi è... nun è overo?".
E s’avota po’ all'atu cliente e ll’ addimanna: "Vuje che cosa ne pensate?".
E ‘o cliente: "Guardate, i’ songo ‘nu marenaro , ma ve dico ca nuje nun tenimmo probbleme... quanno turnanno â casa truvammo â mugliera cu ‘nu criaturo, rignimmo ‘a vasca d’ ‘o bagno cu ll’acqua e ce menammo ô criaturo dinto... si nata è certamente figlio ‘e ‘nu marenaro, , si nun nata è ‘nu figlio ‘e puttana e ‘o mannammo a ffà ‘o barbiere!"

---

Ll'ESAME

Dduje sturiente universitarie doppo ll’esame ‘e matematica traseno dinto a ‘nu bbarre.
- Pascalì, comme è gghiuto ll’esame?
- E che te pozzo dicere Totò… è stato n’esame assaje religioso!
- Ma comme, religioso? Nun hê fatto ll’esame ‘e matematica?
- Appunto!
- E allora?
- Stamme a ssentì: ‘o prufessore me faceva ‘na domanda e i’ me facevo ‘a croce, po’ quann’io rispennevo, ‘a croce s’’a faceva ‘o prufessore!

---

Primmo juorno 'e fatica

‘Nu ‘ngegnere s’appresenta ‘ncopp’â fatica. È ‘o primmo juorno ca va a faticà. ‘O capaddozzio le mette ‘na scopa ‘mmano e lle dice:
-Tié, chest’è ‘na scopa ; pe primma cosa può ddà ‘na scupata ‘nterra…
- ‘Na scopa?! Ma guardate ca i’ songo ‘nu ‘ngignere!
- Aje raggione… scusame! Viene ‘a llà ca te faccio avvedé comme funziona!

---

A dd’’o farmacista.

‘Na signora trase dint’ â farmacia;
- Pe favore, duttó, vulesse ‘nu poco ‘e arzenico…
Trattannose ‘e ‘nu veleno putente, ‘o farmacista se ‘nforma, primma 'e ce 'o ddà:
- Signò, ma a che ve serve?
- P’accidere a mio marito!...
- Me dispiace signó, ma in questo caso nun v’’o pozzo dà…
‘A signora, senza dicere niente, caccia d’’a burzetta ‘na fotografia d’’o marito suojo ca sta dint’ ô lietto cu ‘a migliera d’’o farmacista; al che ‘o farmacista conclude:
- Ah! È accussí?... E ‘o putiveve dicere súbbeto ca teniveve ‘a riggetta!

---

'O FRIGORIFERO

‘Nu pincopallino more e va ‘mparaviso. Poco doppo ‘ncontra n’ atu signore ca pur’isso è appena arrivato a ll’ atu munno, e ll’ addimanna:
- Scusateme, pozzo sapé comme site muorto? –
e ‘o signore risponne:
-Vuje nun me credarrite, ma i’ so’ mmuorto congelato! -
- Overo?! Ma è terribbile! E vvuje comme site muorto? –
- Bbe’, i’ so’ mmuorto ‘e felicità!... –
- Me faccio meraviglia! Raccuntateme: comm’è succieso? –
- Mo ve dico! I’ stevo faticanno quanno n’amico me telefonaje ca muglierema steva cu n’ ato ommo.. Lassaje tutto cosa, zumpaje ‘ncopp’ â machina e currette â casa.Arapette ‘a porta, ma truvaje a muglierema sola sola ca steva pulezzanno ‘o pavimento… Murette p’’a cuntentezza!
- Quanto site stato fesso! Putiveve arapì ‘o frigorifero… ce fossemo salvate tutte e dduje!

---

LU MUORTU CA MANGIA

Na vota a na fémmena de nomu Vendura nge murivu lu maritu. Lu purtaru a lu cambusandu e lu chiangère cu tuttu lu coru, muglièra, sora e neputi. Specialmènde re nepote nun se putiénne da paci. Una dicja: «Tatonu miu, tatonu miu! Quannu me spusai me disti vindi soldi dind'a lu maccaturu, tatonu miu! Èra fratu cucinu e m'è ngannata, si èra nu straniu ca m'avja fane, tatonu miu!» L'ata nepota facja: «Tatonu miu, tatonu miu! Quannu vai addu Roccu dingi ca Rusélla nun nd'è ngannatu s'è fatta moneca, Tatonu miu!»
Puru Vendura nun se putja cunsulà. Siccome se vuliénne tandu bène nun se putja dà paci ca lu maritu èra muortu. Na sittimana doppu ca l'aviénne nfussatu féci nu bèllu piattu de maccaruni a lu fiérru e lu jvu a truà a lu cambusandu. Ngimma a lu fuossu de lu maritu aprivu la mappata e nge mettivu lu piattu ndèrra, probbiu vicinu a la croci:
«Maritu miu, t'aggiu venutu a truà e t'aggiu purtatu nu piattu de maccaruni cu ru casu. Ju nun sacciu cumme te trattene addu sì mo'. T'avéssere fa' murì de fame? Tu po' sai c'avimma mète; auannu ru granu è malatu, ngè menuta la rusja, è mal'annata. Mo' ca tu nun ngi sì cchiù, famme sapé a chi aggia j a appundà pe mète.»
Nu paru de mètri chiù nnandi ngèra lu cambusandaru ca stja scavènne na fossa e sendivu tuttu chellu ca dicja la fémmena. Quannu éddra se ne jvu, s'assucavu lu sudoru cu lu maccaturu, s'assettavu sotta a nu ciprèssu e se chicavu lu piattu de maccaruni ca avja purtatu Vendura.
La duméneca appriéssi la fémmena vénne n'ata vota e nge purtavu a lu maritu puru nu bèllu gaddru mbuttitu. Lu cambusandaru, quannu la védde, s'avvecinavu e nge disse:
«Ju vediétti a maritetu e mi disse ca li maccaruni èrene buoni, ma n'ata vota ngi'èja métte chiù casu ngimma. Po' me disse puru de nun te scurdà ogni bbota ca viéni de nge purtà na buttiglia de vinu, pecché sinó se pote puru affucà mènde mangia e doppu mangiatu rumane cu l'arsura.»
«T'avésse dittu a chi aggia appundà quist'annu pe mète?» disse la fémmena.
«Mo' me scurdava», respunnivu lu cambusandaru, «è ddittu ch'è chiamà a li stéssi meteturi de l'annu passatu e, si nun nge ponne menì, chiama a chi vui tu.»
Vendura se ne jvu tutta cundènda ca avja truatu chi parlava cu lu maritu. Mo' ca nun ngèra chiù iddru nun sapja cumm'avja fa, pecché quannu lu maritu èra vivu pruvedja a tuttu. Arruata a la casa jvu a appundà re gènde pe mète e pe tutta la sittimana nun nge putivu j chiù a lu cambusandu. A la duméneca se mettivu la gunnèddra e la cammicètta nova plessata e ghivu a truà n'ata vota a lu maritu. Sta vota purtavu li rafaiuoli e puru lu vinu. Lu cambusandaru l'aspettava: «Maritetu è dittu ca nu l'è fa aspettà tandu tiémbu pe lu menì a truà, pecché sinó se more de fame.» «Ju aggi'avuta mète, cumme lu vulja menì a truà.» disse Vendura tutta cuntrita. Nge mettivu lu vinu e li rafaiuoli ngimma a lu fuossu e s'accumingiavu a lamendà: «Maritu miu, da quannu nun ngi sì chiù tu re cose vanne tutte storte. Po' ngè puru chella janara de soreta ca sciarra sèmbe cu mmé pecché nun bole ca te portu chiu a mangià, dici ca li muorti nun mangene. Cumm'aggia fa cu soreta? Viénela nzuonnu e dingiddru tu ca se facésse li fatti suoi.»
La vota appriéssi, lu cambusandaru ca tenja re gurécchie pésele e avja sendutu tuttu, ngi disse ca lu maritu ngi'avja dittu de nu sta a sènde a la sora, pecché iddru mangiava e stja buonu, ma sulu ca sotta tèrra facja friddu, pe quéstu vulja nu cappottu.
«Si lu vole nge lu portu, ma vogliu parlà cu iddru», disse Vendura nu pocu suspettosa.
«Tu puó parlà si vuói, ma nu lu puó vedé, pecché li muorti re pozzu vedé sulu ju ca re nfossu», disse lu cambusandaru.
Quannu la fémmena vénne, lu cambusandaru s'accuavu adderèt'a la cappèlla: «T'aggiu purtatu lu cappottu ca vulivi» disse la fémmena e nge l'appennivu ngimm'a la croci.
«È fattu bbuonu» respunnivu lu cambusandaru da derèt'a la cappèlla.
«Ma tu è cangiatu voci» disse Vendura.
«Sotta tèrra se cangia voci pecché faci friddu» respunnivu lu cambusandaru.
«Poveru maritu miu, vulissi ca t'appicciu ru fuocu?» disse Vendura tutta preuccupata.
«Noni, si no' me squagliu.»
A la fémmena ngi dispiacivu tandu ca lu maritu sendja friddu e quannu lu vénne a truà n'ata vota nge purtavu puru na maglia de lana de pècura e nu paru de cauzètte ca avja fattu éddra cu re mane soje.
Accussì pe parécchiu tiémbu lu cambusandaru campavu buonu buonu cu Vendura, ca lu cauzava, lu vestja e lu purtava puru a mangià e béve. Ma tutte re cose bèlle feniscene na vota e, cu lu tiémbu, la fémmena se sfastidiavu e nun purtavu chiù niéndi.
Chi sa'? Forse s'avja truatu puru n'atu nnammuratu.
Accussì fenisci la storia ca veramènde succedivu a Morra tand'anni fa.

---

LA TRIPPA

Ngèra na vota n'ommenu a Morra ca avja fattu cocche ghjurnata a zappà e s'èra abbuscate nu paru de lire. De chilli tiémbi se fateava da la matina a la séra, ma de soldi se ne vediénne pocu, tandi nun teniénne mangu la massarja e campavene cu tutta la famiglia dind'a nu pagliaru. La carna se vedja sulu una o doi vote a l'annu a re fiéste granne, pe quéstu, l'ommenu, cu re doi lire ca avja avutu, vulja accattà nu pocu de carna. Quannu trasivu dind'a la chianga védde na bèlla trippa e, siccome nunn'èra cara, se l'accattavu. Se la mettivu sott'a la mandèlla; tannu se usavene chelle mandèlle a rota cu la fibbia e catenèddra pe l'appundà sott'a lu cuoddru, e, mènde turnava a la casa, passavu pe vicinu a la ghiésia e trasivu pe se sènde la Méssa.
Quannu lu prèutu acchianavu ngimma a lu purpetu pe fa la prèdeca, se féci la croci e, probbiu cumme si r'avésse fattu apposta, chella duméneca ngi vénne ncozza de fa' na prèdeca ngimm'a la mangiatoria:
«Figli miéi cari, che vita facimmu nui dind'a stu munnu? Penzamu sèmbe sulu a mangià e beve e nun pensamu a l'anema. Ngè puru lu pruvèrbiu "rrobba de mangiatoria nun se porta a cunfessoriu".
Pecché se fatjha? Pe la trippa.
Pecché se fanne tanda sacrifiggi? Pe la trippa.
Pecché tanda gènde arrobba? Pe la trippa.
Pecché se tradiscene l'amici? Pe la trippa.
Pecché se mangia tandu? Pe la trippa.»
E mènde predecava parja ca nzengava cu lu ditu sèmbe a chill'ommenu ca tenja la trippa sott'a la mandèlla.
Lu puveriéddru se facja picculu picculu e s'accuava adderète a l'auti pe nun se fa vedé; ma lu prèutu parlava sèmbe de la trippa e nu la fenia chiù.
L'ommenu, ca se credja ca lu prèutu l'avja cu iddru, nun sapja chiù addù s'avja accuà. E chillu ca alluccava ngimm'a lu pulpetu contru a sta trippa e nzengava cu lu ditu. A nu cèrtu mumèndu probbiu nu lu putivu chiù suppurtà, ngi scappavu la paciénza, aprivu la mandèlla, cacciavu fore la trippa ca s'èra accattatu e la jttavu mmiézz'a la ghiésia:
«E tèh la trippa!» alluccavu, «Na vota me l'aggi' accattata e tu fai sèmbe chillu cundu.» E se n'assivu da la ghiésia tuttu ngazzatu.

---

‘E MAZZATE

‘Na signora cu ‘a faccia abbuffata, ‘e guallecchie sott’ a ll’uocchie e ‘e braccia chiene ‘e mulignane, trase dint’ ô studio d’’o miereco suojo.
- Dottó, aiutateme… Dateme quacche ccosa : sto’ tutta mercata e chiena ‘e delure.
- Calma signò, calma… mo vedimmo che putimmo fà… Ma addó site stata? ‘Mmiezo a quacche curteo?
- Quannu maje, duttó.
- E chi v’à fatto chestu ppoco? Chi è stato?
- Maritemo duttó, sulo maritemo!
- Ma comm’ è possibbile: cheste so’ mazzate fresche: ô massimo ‘e chesta matina … E vostro marito, stammatina steva a Milano !
- E accussì me penzavo pur’io, duttó!

---

'A signora e ll'armuà

Na signora teneva ‘nu ‘mpiccio dint’ â stanza ‘e lietto, pecché appena pe ‘mmiz’ â via passava o ‘nu camiònne o n’autobbusse pesante, lle s’arapevano ‘e pporte ‘e ll’armuà. Chiammaje ‘o masterascio e lle spiegaje ‘o probblema; ‘o pover’ommo faticaje cu cuscienza, accuncianno ‘e ttacchie sott’ ô mobbile, guardanno bbuono ‘e scive, e alla fine dicette ca tutto steva a pposto; se pigliaje pavato e se ne jette, ma ô primm’ autobbusse ca passaje, ‘e pporte s’arapettono n’ata vota; ‘a signora chiammaje n’ata vota ‘o masterascio che decidette ‘e se ‘nchiudere dint’ a ll’armuà, pe cuntrullà ô mumento esatto d’’o ‘mpiccio. Passajeno pochi minute e ammasunaje ‘o marito d’’a signora, jette direttamente a ll’armuà e ‘ncucciato ll’ommo ‘mmiez’ê vestite, tutt’ appezzato lle spiaje che stesse facenno; ‘o masterascio, stralunato, rendennose cunto d’’a situazione ‘nzipeta, rispunnette: ”Si i’ mo ve dicesse ca sto’ aspettanno ll’autobbusse, vuje me credisseve?”

---

Na faula reale

C’era na vota e nc'era.
Chesta è ‘na faula reale e parla ‘e cose riale.
Abbecino a casa ‘e mamma, stive ‘e casa n’ommene ca pe’ campà ‘a famiglia ive giranno sempe a ppère, pu’ paese nuosto eppure cchiù luntano, vennenno int’a panàra ‘na puteja ‘e mercanzia: spingule frangese, molle pi’ mutande, ache, rucchette ‘e cuttone, ciappe, ciappette, traversino e tutte chelle ca putive serve a ‘na femmena ‘e casa pe’ cose o pe’ rinaccià. Po’, p’apparà ‘a pagnotta arrunnava ‘o grano ‘e scarto do’ pastificio ‘e don Luigi Pezzullo, ‘o lavava int’’o curso da’ Turretta, ‘o faciva asciugà e ‘o ddava ‘e cuniglie. Nu tanfo ‘e morte se spanniva pe’ ll’aria, ma vuje me ricìte, embè che nc’è di strano? Quanno ‘a vita è addura assaje e nun nce stanno ‘e mezze pe’ campà nun dico da signure ma almeno senza tante stiente, agnarune s’arrangia come po’ e sceglie ‘o mestiere ca sape fa o ca pote fa; chisto è ‘o destino sujo. Penzate ca nun teniva manco l’acqua dinta ‘a casa e pe’ lavà nc’era ‘o curso do’ mulino cu’ i pprete pe’ strecà. Chello ca però ve voglio di’ è ca si pure campava ‘e fatica e sacrifici, come a tante, ‘o roppe mangiate, appicciava ‘o crammofono, chillo cu’ a tromba ca parive ‘nu giglio e cu’ a corda a manuvella e tutte ‘e ccanzone, antiche e muderne, chi nun ‘e vuliva sente nun ‘e sentiva. Era nu spasso pe’ tutto ‘o cuntuorno.
Ma a chille tiempe nun era sule maste Luiggi, chisto era ‘o nome ‘e stu signore, ca stringive i riente; i tiempe erano dure pe’ tutte, eccezion fatta pi’ gransignure.
Int’e ccase, sòrde ne giravano poche e pure chi ‘a fine do’ mese pigliava ‘na pruverenza, accattava tutto ‘a libbretta. Veramente, era come si se pagasse ‘o mangià a rate, sule ca ‘u cunto nun ferniva mai. Quanta ricuorde venene a galla da’ stu puzzo prufunno ca è 'a memoria! Nce vole sulo nu poco 'e pacienzia e... aggiate pacienzia, a ppoco a ppoco ve conto cose 'e tantu tiempo fa!

---

LL'ACENO 'E GRANO

Ce steva ‘na vota ‘nu spustato ‘e capa ca se penzava d’essere n’aceno ‘e grano e se futteva ‘e paura d’’e ggalline. Allora ‘e pariente ll’afferraino e ‘o ‘nzerraino dint’ a ‘na clinica pe malate ‘e cape addó ‘nu tummulo ‘e prufessure s’’o mettetero sotto, ll’abbuffaino ‘e mmericine e tanto facettero e dicettero fino a che nun ‘o cunvincettero ca iss’era n’ ommo e no n’aceno ‘e grano. Alla fine ‘o pover’ommo nun ce ‘a facette cchiù e dicette ô capaddozzio d’’e prufessure: “M’ avite cunvinto prufessó; è proprio comme dicite vuje, nun è possibbile ca i’ songo n’aceno ‘e grano… i’ so’ n’ommo, n’ommo!”
‘O prufessore: “ Site cuntento, mo? Pigliateve ‘a rrobba vosta e turnatavenne â casa e nun ce penzate cchiù… Jiate, jiate!”
‘O pover’ ommo facette comme ll’avevo ditto ‘o prufessore; arunaje ‘a rrobba soja e se n’ascette d’’’a clinica pe turnarsene â casa.
Ma era appena asciuto ca subbeto turnaje currenno â parte ‘e dinto tremmanno comme a ‘na fronna s’appresentaje a dd’’o capaddozzio.
“Prufessó, prufessó… aiutateme!”
“Pecché, ch’ è stato?”
“Prufessó, i’ ‘o ssaccio ca nun songo n’aceno ‘e grano, ma â gallina ca sta cca ffora ce ll’avite ditto?”

---

U contrabbanno

Eva già sunata a campana ‘i miezijórno quanno me ne jétti a r’u puósto ‘i pisciavino addo’ ero a cuguaglione pe ghi’ â casa a mangia’ e a piglia’ a mappata p’u viaggio.
‘A tre misi, na vota â semmana, facevo sta viacroce ‘a r’i pparte ‘i Battipaglia p’accatta’ robba ‘a mangia’.
I pprimme vote jevo cu zizì Vicienzo e nce fermàvamo priésto, pure nt’i ccampagne ‘i Salierno. Ma mo’, pe truva’ caccòsa senza essere scannato ‘a r’i campagnuoli, èvamo ‘a ghi’ nfin’a ncoppa a Putenza.
Uoglio, fasuli, ciceri, pasta e carne accattàvamo ma chilli cafuni nu’ vulevano i sordi, schitto a rrobba ncagno. Vestiti, cuperte, scarpe e tant’ate cummudità ca lloro nun tenevano. A Napule, chî mericani se truvava tutto chello ca vulivi, accattanno o arrubbanno.
Io avevo assiccato u cascione r’u curredo i mammame, che eva verola ‘i uerra’, e r’i ssore meje. Aroppo passajeme all’argiento e pure i ppusate r’u servizzio buono me futtettono chilli trappani, nu poco â vota.
Arrivato â casa, me mangiaji nu piatto ‘i caverisciuri e póvere ‘i pisiélli e na pagnuttella ‘i farenella e ppatane. N’ata panella m’a stipaji p'â sera. Nuje â casa nun ce mangiàvamo tutto chello ca io purtava. Na parte a vennévamo p’accatta’ a merce r’u scagno e pe campa’ tutta a semmana.
Appriparaji a mappata cu quatto cuperte americane, l’urdima pareglia ‘i pusate argiento e poc'ata robba e scenniétti abbascio û purtone a chiamma’ frateme cuggino Giruzzo ca viaggiava cu mmico.
‘A r’u ponte ‘i Cavino jettemo â stazzione, cammenanno ncoppa i cchiastre r'a ferruvia, pe sèntere si nce steva nu treno p’a sera. Rucchetiello u guardastrate nce ricette ca nu merce steva mpartenza ‘a Napule e nuje nce appustàjemo roppo i puonti scarrubbati ca stevano sottufronte, abbasciupuorto.
Erano chell’arcate ca i teteschi avevano fatto zumpa’ primma 'i se ne fui'. I mericani facetteno tanta pilastruni ‘i lignamme, cumm’a chella catasta ca l’indiani facètteno na vota p’abbruscia’ nu muorto lloro. Quanno passava là ncoppa, u treno rallentava e nuje zumpàvamo nt'i vaguni, già chini ‘i ggente sagliuta a Napule, Puortici e Resina.
Ron Bernardino r’a Cappella ‘i Puortusalvo steva sunanno vintun'ora quanno u treno arrivaje. Già ce stevano centinare 'i cristiani ncatastati rint’a chilli pochi vaguni ca nunn erano stati nzerrati.
Ogni vota ca po' u treno passava ncoppa ati puonti ‘i lignamme rallentava e ata ggente zumpava ncoppa. A Buoscoriale, a Torrannunziata e a tutti i paisi, sempe u stesso.
Ma roppo m’addurmiétti, pecché era u turno mio, frammente ca Giruzzo faceva a posta î mmappate. Nuje stévamo sempe cu l’uocchi apierti pî mariuoli ca sagliévano senz’a rrobba e se futtevano i mmappate ‘i chilli ca s’erano addurmuti.

Mmiezo a nuje nce stévano pure chilli putecari ca stu strascìno u ffacevano pe mestiere, già ‘a primmo che trasetteno i mericani, quanno i fascisti siquestravano u carreco e i ppurtavano pure ngalera.
Io e Giruzzo ca tenévamo sulo quattuordici anni, u ffacévamo p’a famma e sulo 'a quatto misi e nce l’évamo mparato bbuono. Nun ce facévamo chiù fottere ‘a nisciuno, nt'u treno e pî ccampagne, nt'i mmassarie.

Me scetaji a Battipaglia ca s’era già fatto u scurore r’a notte. Chiuveva e nt'i vaguni stévamo azzeccati l’uno all’ato pe piglia’ calimma e pecché nun ce steva posto pe tutti quanti nuje.
Frammente ca rurmevo quaccuno era sciso e tant’ata ggente era sagliuta. Paisani ca se spustavano ncopp’i merci, nt'i vaguni, a nu paese a n’ato pe ghi’ a fatica’, oppure ’a scola e pe ll’affari e nicissità soje, pecché i treni chî ccarrozze nce ne steva uno sulamente â semmana.
Nt'a stazzione attaccajeno nata lucumutiva, pecché accumminciavano i ssagliute, e poje u treno partette pe Putenza. Giruzzo s’addurmette e io me mettietti a guardia r’i mmappate.
Arrivajemo â stazzione ‘i Balvano e llà u treno se fermaje pe na cuincidenza cu n'atu treno ca scenneva.
Era mezanotte e io già penzavo ‘i m’appapagna’ nu poco.
Sentevo ogni tanto i vvoci r’i machinisti ca alluccavano nt'u silenzio r'â nuttata, a cummiglia’ i rrunciate ‘i chilli ca rurmevano nt'u vagone.
Era già quasi l’una ‘i notte quanno u treno s’avviaje p’a sagliuta.
Sciuccava e faceva friddo.
Giruzzo rurméva e io penzavo r’u sceta’ a Putenza.
Trasévamo e ascévamo a r’i ggallarie e i pparpetule ‘i l’uocchi mieji addeventavano sempe chiù pesanti.
Nun sentevo chiù u rummore r'u treno ma sulo nu runcio pesante ncoro.
Verévo già i ppalummella.
Me scetaji stiso nterra nt'a stazzione ‘i Balvano. Nu miéreco m’aveva fatto na serrenga.
Ascietti fora e truvaje i muntuni 'i muorti, na filera pe quant’era luongo u marciappieri r’a stazzione.
Me mettietti appaura e me ne fujetti p’a campagna, senza parla’ cu nisciuno e senza capi' ch’era succiesso.

---

Lo cundo de la Befana

Doppo ca li rré Maggi aviénne lassato li riali a lo Bambinèllo e èrene turnati a li Règni lore e s'avjénne arrepusato no poco de tiémbo da chillo viaggio trapazzuso ca aviénne fatto ngroppa a li camèlli fino a Bettlèmme, penzare de se ngundrà n'ata vota.
Caspero ammannavo lo curriéro a l'ati ddui e se truarene nziémi a lo palazzo reale suju, dind'a no bèllo giardinu. Assettati a la mbréja de re parme e de l'alberi de purtualli e de limoni, vicino a la vasca de acqua chiara, sendiénne la musica ca faciénne l'auciéddri co li candi e lo fruscio de l'acqua ca cadja da ciéndi fundane, mènde tande bèlle schiave, co l'uocchi gruossi e njuri, re vendeliavene co li vendagli de pénne de struzzu.
Casperu, da buono patrono de casa, avja fatto apparicchià na bèlla tavula co tanda pietanze e nguraggiava l'ati ddui a pruà li vuccuni prellibbati, ca èrene stati preparati apposta pe lore:
«Baldassà, pigliete st'uocchi de paonu, ca so' veramèndo na delecatézza. Méh, nun te fa pregà; assaggere, si no' m'uffiéndi! E tu, Melchiò, nun te vuó acenià sta pigna d'uva tando doci, ca è arruata probbio stammatina da la Sicilia? Inzomma, mangiateve coccosa, nun m'aviti mica venuto a truà pe ve murì de fame?»
Melchiorre e Baldassarru, pe nun cundrarià l'amicu, se mettèro mmocca coccosa. Ma lo penziéro lore èra lundanu. Se vediénne n'ata vota dind'a la stalla de Bettlèmme, vicino a la mangiatora, mènde diénne li riali a no crjaturo ca rerja, ca èra rré cumm'a lore, ma no rré sènza recchézza, sènza sèreve ca lo serviénne; sulo la mamma e l'attano èrene assettati vicino a iddru, puro lore puveriéddri, e no voio co no ciuccio ca ngi'aviénne ciduto lo posto dind'a la stalla e la mangiatora:
«Casparì» disse Melchiorre, «jo te ringrazzio tando pe re specialità ca n'è preparatu, sì n'amiconu; ma te cunfèsso ca nun rièsco a gliotte no vucconu. Casparì, quanno v'aggio visto n'ata vota, a te e Baldassarru, m'aggio arrecurdato de chillo Crjaturo dind'a la mangiatora. Ju, inzomma, nun saccio cumme ve r'aggia dì, Casparì! Baldassà! A chillo Crjaturo me so' no poco affezziunatu. Vui me capiti?»
Caspero e Baldassarro s'appuluzzare delicatamènde la vocca co no bèllo maccaturo de lino fino finu, ca teniénne dind'a la maneca e po' respunnèrene nziémi:
«Melchiò, vuó sapé la veretà, nui puro n'immo affezziunati a chillo Crjaturu.»
«Mbèh» disse Casperu, «cèrto nun putimmo turnà addù iddru; chi sa' mo' adduè. Erode ngi vole fa la fèsta e forse la mamma e l'attano l'hanne accuatu. Mango ne putimmo aspettà ca la cumèta ne nzénga n'ata vota la vja. chella è venuta sulamènde quanno nascivu. Avéssema fa' la guèrra contro a Erode e feccarlo ngalèra chillo mecediandu, ca se ro mmèreta; accussì lo Crjaturo se pote fa vedé n'ata vota sènza paura?»
«Che peccatu,» suspiravo Melchiorre, No Crjaturo accussì bèllo e la mamma e l'attano l'hanne accuà e no lo ponne mango fa vedé a li pariéndi. Ma a che munno simmu; quisti oj se la pigliene puro co re crjature appéna nate!»
«Nun parlammo de guèrre» se ndrumettivo Baldassarru, vui sapiti ca chillo Crjaturo è bbenuto ngimm'a la tèrra apposta pe purtà la paci e no la guèrra.»
«Nun t'aggità, Baldassà, jo facja sulo pe ddì, mi vulja sulo no poco sfucà» respunnivo Casperu
«Però, forse ng'è na cosa ca putimmo fa a unoro suju. M'è bbenuta n'idèa; putésseme arrecurdarlo ogni anno accuntendènne tanda crjaturi. Pènzo ca accussì sarrà cundèndo puro iddru, addù se trova trova mo'»
«E cumme putimmo fa?» se ndrumettivo Baldassarro tutto ammuinatu: «Co lo cunzènzo vuosto vulésse cundinuà» disse Casperu: «Cundinua, cundinua, Casparì; scusa si m'aggio ndrumissu.» se scusavo Baldassarru.
Caspero pigliavo no bicchiéro d'argiéndo ca èra ngimm'a la tavula e subbeto na schiava cuglivo no purtuallo da l'alberu, lo tagliavo e spremivo co re mane lo suco dind'a lo bicchiéru, ca Caspero se sursiavu. Po' lo mettivo ngimm'a la tavula e cundinuavu:
«Nui simmo ricchi sfunnati, nun tenimmo discennènni e mo' simmo troppo viécchi pe sperà de n'avé angora. Pe quésto ne putimmo permétte puro cocche fessarja.» L'ati ddui stjénne a sènde sènza parlà pe vedé addù vulja arruà Casperu:
«E c'avèssema fa?» disse Melchiorre.
«E si avimma fa na fessarja facimmela puru, ma a l'étà nosta...nun simmo mica chiù giuvinotti ca ne mettimmo a pazzià» disse Baldassarru:
«Noni, amici miéi, jo nun pazzéiu; puro jo so' anziano cumm'a vui. Jo penzava d'arrecurdà lo fatto ogni annu, facènne riali a tutti li crjaturi de lo munno a li sèi de jnnaru, probbio a lo juorno ca arruammo a la stalla e rialammo a lo Bambinèllo r'oru, ro ngiénzo e la mirra che aviéume purtate co nui.»
L'ati ddui rumanèro pe no mumèndo soprappenziéro mènde se faciénne passà pe la capo la pruposta, po' Melchiorre disse:
«L'idèa nunn'è malamènda, ma nun se pote fa'»:
«E pecché nun se pote fa?» disse Caspero no poco nfumatu:
«Ma pecché, cumme avimmo ditto prima, nui simmo troppo viécchi pe girà ogni anno lo munno ngroppa a lo camèllo e purtà riali a tutte re crjature, jo nun crédo probbio ca nge la fazzu. Casparì, to t'è scurdato ca jo quanno jétti a Bettlèmme mi pigliai puro li duluri reumatici.»: «E jo tèngo la sciaiateca.» disse Melchiorre e se tuccavo la cossa sturciniénne la vocca pe lo duloru.
«Ma chi v'è ditto ca li riali l'imma purtà nui stéssi?» disse Casperu. «Nui imma métte, dicimmo accussì, sulo lo capitalu. Capiti? Po' nge re facimmo purtà a l'auti.»:
«Mbèh, Casparì, ne putimmo scurdà l'idèa; si dammo li riali mmano a l'auti chilli s'arrobbene tutto e a re crjature nun ngi portene probbio niéndi. E po' cumme facimmo pe re cuntrullà?» disse Baldassarru. Puro Melchiorre féci no ségno de cunzènzo e abbasciavo la capo rassignato mènde re doi schiave accumingiarenene a vendeljà chiù svèlde:
«Amici miéi, puro jo ngi'aggio penzato quanno aggio avuto st'idèa. Cunosco cumme a vvui lo munno e saccio ca re gènde so' sèmbe pronde de s'arrecchì, purtroppu, puro ngimma a re crjature (e Caspero suspiravu). Ma jo cunosco na persona sicura, ca pote fà sta ggiobba. Nui tré simmo maghi, pe quésto cunuscimmo lo munno de la magja. Cunuscimmo tanda fate. Siccome da quanno sto crjaturo è nato la magja nun sèreve chiu, tutti prèghene lo Patro nuosto ca è ngiélo ca, cumme dicene li libbri, tène no putéro gruossu, assai chiùgruosso de tutti li maghi e de tutte re fate puosti nziémi, mo' tutti lore so' devendati disuccupati e s'hanne truà n'ata fatja. Jo cunosco na fata angora giovena e bèlla, ca vole tando bène a re crjature e nge piaci de r'accundendà. Nui la putésseme chiamà e nge dammo lo ngarrecu. Jo so' sicuro ca accunzènte.» disse Casperu:
«Nui putésseme pruà» disse Melchiorre:
«Cèrtu, ca si la signurina accunzendésse...» disse Baldassarru, ca èra puro desederuso de cunosci sta' fata.
Casperu, na vota visto ca li cumbagni èrene d'accordu, s'appuggiavo co li vuti ngimm'a la tavula, stringivo la capo mmiézz'a re mane e co lo penziéro se mettivo ncundatto co la fata ca apparivo subbeto dind'a lo giardino de Casperu.
Doppo ca ngi'avja presendato l'amici, Caspero la féci assettà vicino a lore e ngi palesavo l'idea ca avja avuta e chella, probbio cumm'avja ditto Casperu, subbeto disse de sì tutta cundènda.
Accussì a li sèi de jnnaru, puntuala, la fata se presendavo a li Maggi p'accumingià a purtà li riali a re crjature. Li rré aviénne già preparato tutto e ng'inghière re vesazze co tanda riali. La fata se ngarrecavo de re purtà. Vulavo pe ccimma a li mondi e pe ccimma a li chiani; trasja a mèzzanotte dind'a re case addu'èrene li crjaturi, passava pe dind'a li cacciafumi, e inghija de riali re cauzètte vicino a lo liéttu. A bbote, però, siccome èra fata e sapja tuttu, dind'a la cauzètta de chilli crjaturi ca èrene stati cattivi nge mettja puro no paro de carrauni, pe r'arrecurdà de èsse chiùbuoni.
Pe parécchi anni la fata arruavo punduale ogni sèi de jnnaru. Mo' re crjature s'èrene abbituate e nun nge parja l'ora ca arcuava chella notte. Li ré Maggi nvecchiavene sèmbe de chiù, ma accattavene ogni anno li riali pe re fa purtà da la fata, ca èra devendata pur'éddra chiùbbècchia.
Ma puro li ré Maggi nun se putiénne scanzà da la sorte ca tocca a tutti quanda l'uommeni e, siccome s'accurgiénne ca la fine èra vicina, nge despiacja ca nisciuni, muorti lore, avésse cundinuato la tradizziona.
No juorno ca èrene tutti e quatto nziémi e parlavene de sto fattu, la morte passavo da chelle parte, re bédde e decidivo de se re purtà. Ma, mènde stiénne tutti e tré pe murì, no crjaturo picculo trasivo dind'a la stanza, s'assettavo ngimm'a no zinno de lo liétto e re chiamavo pe nnomu. Lore aprèrene l'uocchi già stanghi e appesanduti, lo véddere e subbeto lo surriso apparivo nfacci a lore: chillo crjaturo èra probbio lo stésso ca aviénne vesetato tand'anni prima dind'a la stalla de Bettlèmme. Lo Bambinèllo re surredja e stennja re brazzoddre viérso de lore. Po' re chiamavo tutti e tré n'ata vota pe nomo e disse:
«Casperu, Melchiorre, Baldassarru, vui venisteve na vota a truarme e me purtasteve li riali. Po', pe ricordo miu, aviti pe tand'anni fatto felici tanda crjature dind'a tutto lo munnu. Quésto m'è fatto piacéro e jo voglio ca sta bona azziona ca aviti accumingiato vui, nunn' adda fenì quanno siti muorti. Muriti mbaci, amici mièi, pecché oj stésso veniti addo lo Patro mio mbaravisu, ma ogni annu, fino a quanno ngimm'a la tèrra nge sarranne angora crjaturi, la fata ngi purtarrà li riali.»
Doppo se vutavo vicino a la fata e disse:
«Da quisto juorno tutti li tresori de li règni de li rré Maggi sarranne puosti nziémi dind'a no Règno sulu; no Règno tando lundanu, ca sulo re crjature sanne adduè. Sto Règno lo chiamarranne "Fantaland" e la riggina sarrai tu, ca vuoi accussì bène a li crjaturi e ngi purtarrai ogni sèi de jnnaro li riali, cumm'è fatto fino a mo'. Devendarrai vècchia cumm'a r'ate gènde, ma nun è mai murì, e li crjaturi te chiamarranne Befana.»
Accussì disse e sparevivo sènza ca putéssere dì mango na parola di ringraziamèndo e li tre Maggi murèrene felici e cundiéndi, sapènne ca la tradizziona ca aviénne accumingiata cundinuava puro doppo ca èrene muorti. Appéna chiudère l'uocchi pe sèmbe, véddere na carrozza tando bèlla ca r'aspettava. Sta carrozza èra terata da sèi cavaddri janghi co re scéddre e n'angelo co la vèsta janga ca la purtava r'aiutavo a acchianà dindu; po' li sèi cavaddri accumingiarene a vulà e, dind'a no mumèndu, se truarene ngloria ngiélu, probbio cumme ngi'avja ditto lo Bambinèllu.
Da chillo juorno la bèlla fata se chiamavo Béfana. Devendavo sèmbe chiùvècchia, sèmbe chiùagghiummuta, ma ogni annu, a la notte de li sèi de jnnaru, cumm'èra èra lo tiémbu, si ng'èrene re stélle, jusciava la voria, o menava lo puluinu, co lo cappuccio ngapo e la vesazza nguoddru, la vècchia Béfana trase dind'a re case addo ngi so' re crjature e ngi porta li riali pe re fa cundiéndi, mènde li ré Maggi e lo Bambinèllo guardene da lo ciélo tutti cumbiaciuti.