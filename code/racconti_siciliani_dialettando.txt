Na gran mmuffittuna

Quanti voti a mamma o figghiu di 8 anni: "Unnè ti nni caricu una chi ti stampu tutti i cincu itita nta facci!"
Passa a prima, a secunda, a tezza vota, ma a quatta vota pigghia u figghiu cu un brazzu, su gira vessu di idda e ci mpuntidda na gran mmoffa cu stramma! U carusu si teni a facci cu tutti i du mani, ma non rinesci a cianciri pi quantu è studdutu. A facci l'avi russa e pa mani rossa ki avi so mamma, dda mmoffa ci brucia comu u focu! "Così t'inzigni" ci dici idda! E o carusu ci cumincia a girari a testa...

---

Cuntu ri Natali

C'era na vota ‘npi picurareddu ca pussiria trintasei pecurie ru cani e puttava
Chisti ogni jornu ao pasculu ‘nta montagna.
‘Nghiornu ‘nsecutu a fotti nivi ca avia carutu i poveri peculi nun cia firainu
a camminari pirchì i piruzzi affunnainu ‘nta nivi e allura ‘u picurareddu
dicisi ri firmarisi ‘ddà ‘pi na pocu ri tempu e truvau unni ripararisi ‘nta na rutta.
All’indumani ‘nta so strata attruau nu stranu ciuri jancu a forma ri stidda, ‘u
cugghiu e accussi fici ‘pi ogni ‘cciuri ‘ncuntratu ‘u picurareddu jva appressu o
sinteru ca ci ammusciavanu i ciuri.
Si fici scuru e s’attruau ravanti nautra rutta, ca ‘u faciva scantari, ma jddu
Dicisi ri trasiri ‘u stissu.
Vitti ca unu re ciuri c’avia ‘nta manu s’addumava fugghicedda , ‘pi fugghicedda
Isannu ‘u virazzu agghiri jautu ‘u ciuri a forma ri stidda ci pirmittiva ri farici taliari
a strata, facennuci virriri na bedda rutta ri stalattiti e stalagmiti
‘U primu ciuri s’astutau, e pigghiau ‘nte manu ‘u secunnu, chistu ‘ncumiciau a fari luci, e allura ‘u picurareddu dicisi ri camminari ancora, finu a quannu si cumminciu ca ciarristavanu sulu tri ciuri a disposizioni, allura, chi fari? Iri avanti o turnari
n’arreri?Si dumannau si fussi a rutta ri stalattiti che so joca ri luci ca ve ‘zzittari,
o ci putiva esseri occhi cosa autra? Fu ‘nta su mumentu ca ci cumpariu n’angilicciu rosa cu lari coluri oru ca ci rissi camina. Camminannu, arrivau finu a fini ra rutta , unni c’era na secunna sciuta e doppu ri chista n’autra strata ca ‘u purtava ‘nti na rutta ‘lluminata ra luci ca facia na rossa stidda. ‘Nta na mannira giaciva ‘u ‘bbammineddu, cauriatu ro ciatu ri ‘vvoi e ri nu sciccareddu e ri
l’amuri ri Maria e Giuseppi.
‘U picurareddu arristau ‘ncantatu ri tuttu chistu e l’angilicciu ci rissi ri rillu a tutti l’autri picurari chiddu ca avia pututu virriri, in modu ca magari jddi avissunu pututu fari ‘u stissu…

---

Passannu i cunfini ri l'amuri 'a vera amicizia

‘Ntà stu mumentu staju ‘mmagginannu tutti i surrisi i mumentii taliati e i carizzi ca ma ratu…E penzu ca ‘ncristianu accussi unicu nun l’avissi ‘ncuntratu ri n’autra ‘bbanna ro munnu…Pinzannu ‘a s'occi ‘bbeddicapisciu ca sugnu ‘mecciu furtunatu, pirchì ‘nta me vita jagghiu occarunu ca rinesci a darimi l’infinitu cu nu surrisu sulamenti….Sugnu furtunatu pirchì aju cuntratu n’angilu assai ‘bbeddu ca mi runa a forza ri iri avanti e ca spiranza ri viririti assistimata…preju. M’arriordu arristai ‘ncantatu ri s’occi lucenti, ri du surrisu allumibatu…
era comu se na luci ti facia brillari, era comu se stapissi sunnannu… o comu se stapissi vivennu ‘ncuntu fantasticu…m’arristai, pirchì ‘nti tia viria na cristiana spiciali, rui occi ca lucivunu…e a cosa ca mi culpiu ciossai fu propiu su rirriri ri angilu ca mi rasti ‘nto viririmi ‘pa prima vota...agghiu avutu a fortuna ri passari mumenti assai belli cu ‘ttia a Sant’Antoni… agghiu a fortuna ri putiri arriciviri attenzioni tovi ri stima… ogni abbota ca chattamu e nun sai quantu ‘nti su mumentu vulissi siri ‘nto to ciriveddu p’ascutari i to pinzeri… Vulissi capiri chiddu ca provi ‘nto cori quannu mi talii o parri cu’mmia, nun pinzari mali…e ‘nte to labbra spunta ‘u rirriri ogni ‘bbota ca mi viri. 'Pi mia ‘pi sempri ‘a ‘ddivintatu tuttu chiddu ca iaju ‘nti sta vita…tuttu chiddu ca risiu aviri vicinu ogni mumentu… si ha cristiana ca mi runa ‘u pitittu ri campari… mi fa veniri ‘a vuluntà ri iri avanti… si l’unica cristiana ca rinisciutu a rari senzu e nu scopu a me vita…Tanti voti mi fa soffriri,tanti voti mi fa chianciri,tanti voti mi fa rirriri, e tanti voti giuiri… E è propiu ‘pi stu mutivu ca mi fa campari… Ca ti pozzu teniri a manu stritta ‘pi sintirimi vicinu a ‘ttia… ca ti pozzu stari o cantu tutti i voti ca n’aju ri bisognu..ca ti pozzu aiutari quannu cecchi na manu..ca ti pozzu rialari ‘u cori quannu cecchi amuri ‘nti l’amicizia… Ti vogghiu ‘bbeni vita mia…è na parola rossa, ma è chiddu ca sentu viramenti…ma ‘pi mia troppu ‘nniga ‘ncunfruntu a tuttu ‘u veru amuri ca provu ‘pi ‘ttia… Ti voggiu ‘bbeni giujuzza ra me vita ti vogghiu veramenti ‘bbeni assai e nun pinzari mali... si l’angilu 'cchiu beddu c’avissi ‘ncuntratu ‘nta me vita… ti ricu razzii ‘pi aviri cangiatu ‘a me vita…si a cristiana ca arrinesci a ‘ddarimi l’infinitu c’un surrisu, ‘u celu cu na taliata…arrinesci a rarimi no tuttu ‘u munnu ma l’universu ‘nteru… Ti ricu razii ‘p’aviri pigghiatu ‘u primu postu ‘nta me vita… razzzii ‘p’aviri cangiatu ‘a me vita… razzii ‘pi tuttu chiddu ca arrinesci a rialarimi co sulu fattu ca si prisenti… razzi ‘p’aviriti truvatu ‘nta me strata Supa ogni cosa razzi ca si prisenti ‘nta me vita jattuzza mia… ti vogghiu beni ‘pi davvero, comu l’amicizia ca supira i confini ri l’amuri nun lu putissi mai fari… e nuddu mai ‘mmu po ‘mpiriri… riorda ca ju ‘pi ‘ttia ci sugnu sempri…

---

Matrimoniu si o no

Matrimoniu si o no? Forse… ‘A risposta possiri e forae,” Forse che presupposti giusti…”Riflissioni ‘nto matrimoniu, comu era, com’è, ca’ cangiatu e pirchì. ‘Ncucciatina ri rumanzu o attaccatini tantu pirchì? Ru cora e ‘npagghiaru ocazzotta all’uttimu sangu?Parissi ca’ oj supa l’argumentu matrimoniuaugghia ra vilanza pisa chissai supa u secunnu piattu ca ‘nto primu.
I matrimoni stanu scumparennu assai su chiddi ca finiscine ‘nto divorziu, jautri campanu ‘pi mutivi materiali o ‘po scantu ri ristari suli.
‘U panorama ca si viri fa piatà po termini amuri. L’amuri è eternu finu ca rura, ‘u nosciu matrimoniu è ‘ncrisi. Ci su sicuramenti presupposti sbagghiati ca fanu u niru ‘pi fari falliri ‘u matrimoniu. Viremu quali su. Nun è normali ca un ci si spusa.
“oj ci si cumminci ca unu normali, ‘a na cetta età, si spusa. Chista convinzioni ammetta i picciotti a spusarisi ‘pi mutivi sbagghiati, i fimmini scappanu ‘o pisu ro travagghiu e l’ommini cercanu coccarunu ca sintiressa ri iddi.
‘nmatrimoniu ‘nveci ava ‘ssiri circatu e ‘vulutu. Sulu i matrimoni filici su autentici. ‘U matrimoniu è na strata difficili, fattu ri cosi belli e cosi tinti, saluti e malatia, ricchezza e puvirtà. Tuttavia, ‘pi chiddi ca su tagghiati ‘pi sta strata, ‘u matrimoniu offri ‘na ranni soddisfazioni esistenziali. Fari ‘a l’amuri e ‘ndispinsabili. Oj u matrimoni uri Giuseppi senza sessu veni ridiculizzatu, pirchì si riteni ‘npussibili’nligami ca rura assai senza sessu. Ma ‘a meta ro matrimoniu è ‘a salvezza ri l’anima no a sessualità. Nun savi ‘a sacrificari nenti. Assai su i matrimoni ca fallisciunu ‘pi nun accittari ‘u sacrificiu. ‘nveci ‘u matrimoniu funziona sulu se ognunu rinuncia ‘a occu cosa ‘pi l’autru

---

Unni arriva 'u piccatu, poi arriva a razia

l“Cu’ ni fa abbirriri ‘u beni?”
‘U misteru ra coppia e ri l’amuri umanu è ‘a cosa principali ra nostra firi: Diu voli raveru ca’ semu filici e a china rializzazzioni ri l’omminu?
Niautri cristiani chi ni pinzami?
Criremu raveru ca’ Di uni voli veramenti filici?
Pinzami ca’ è nu Diu gilusu è n’aspetta rarredi a potta?
Diu nun na criatu ‘pi soffriri, ‘pi puttari ‘a nostra cruci?
Sti loghi cumuni ca’ fanu patti ro nosciu bagagliu ri ‘ntiliggenza, anu statu ittati ri latu ro stissu Gesù quannu appi ‘u curaggiu ri prupunirini a tutti i beatitudini comu strada ri fari e ni prumisi ‘a filicità.
‘A storia re puma…
Comu ne cunta ‘a storia ri Adamu e Eva si putia finiri cu’ na storia bella. Ma sta vota nun è accussì. Rifatti a Genesi nun è ‘ncuntu, ma ‘a parabola ra storia rurulusa ri n’appuntamentu mancatu tra l’omminu e siri filici, tra l’omminu e Diu.
Sta coppia ri ‘ziti stanno ‘nzemi ‘nto jardinu ri l’Eden, ra filicità unni tuttu è armonia. Tranquillità, luci e vita.
Se ‘u munnu attuali nun è comu l’Eden, nun è cettu curpa ri Diu, ca’ fin uro principiu avia prumissu a l’omu ri camparici.
Ama pricisari ca ‘u piccatu originali nun è ‘nto mettiri ‘a ‘nzemmula a carni ri Adamu e ri Eva. Purtroppo sta ‘nterpritazioni ‘a finutu’pi ‘nfluinzari assai ‘a genti e magari a pratica re cristiani, ‘nto moru ri campari a sessualità, “ ‘U piccatu cuncessu ‘nto matrimoniu”, e supa u signifoicatu ri fimmina:”seduttrici e unica rispuntabili ro mali ca’ cìè ‘nto munnu”.
U silenzi uri Adamu
Sia l’omminu ca’ a fimminasu prisenti ‘nto mumentu ro piccatu. Iddi fannu piccatu ‘nzemmula, secunnu ‘u propriu runu ri Diu. ?nfatti Adamu sta ‘nzilenziu, iddu ca’ è u custodi ra liggi. Tipicu silenzi uri masculu ‘pi teniri ‘a paci.
A fimmina veni tintata ‘nta so razia femminili.U tintaturi cifa capiri a Eva ca l’omminu addiventa comu a Diu, ri fattu è ‘u fruttu ra prumissa divina.Eva veni tuccata ro tintaturi ‘nta so vucazioni; vuliri addivintari comu a Diu nun è ‘npuntu ri orgogliu, ma a vocazioni pirsunali ri l’omminu.; e a fimmina a statu misa ‘o cantu ri jddu ‘pi riurdariccillu.

---

Quannu l'autri lasanu na traccia

Quann’era scout e staja a Gela, appi moru ri pristari aiutu comu vuluntariu ‘nta na famigghia fatta ri na veccia signora orba e ri rui figgi, ‘u masculu avia cinquantatri anni e a fimmina n’aavia quarantotto ri anni. ‘A fimmina analfabeta e ‘u masculu ca’ terza limitari. Doppu ca’ agghiu scuprutu i so’ nicissità, agghiu circatu ri rializzari na’ cosa ‘pi farli rapiri ‘o dialugu, ‘a ‘ntisa, ‘a cumprinsioni fra tuttie tri, mittennu fra jddi fiducia e stima. ‘U me compitu anu pigghiatu comu na notizia ca’ ci garantia na graduali riscuperta ra propia dignità e identità pirsunali, ro so’ valuri umanu e spirituali..A so’ frinisia, l’entusiasmu ‘pa vita, ca’ si virivunu ‘nte vari cosi ca’ facia cu’ jddi ‘mmoru particolari ‘a sira si rumpoeru violentamenti e poi s’astutaru quannu si purtaru ‘pi vuluntà re famigghi ‘nti na casa ri riposu ‘pi vecci e ‘pi chiddi can un su giusti, luannuli ri l’ambienti ca’ ‘nzemmula n’avivumu fattu. Cu’ me ranni luluri agghiu duvutu virriri ‘u so longu calvariu (lontananza, ristaccu, trasfirimentu, e morti ) ri l’amici mei. Tuttu chistu m’ha lassatu turbatu, facennu nasciti ‘nti mia ‘u disideriu ri luttari ‘pi difenniri ‘a vita, che so limiti pusitivi e nigativi. Ora ravanti ‘u me computer pinzannu scrivu i riorda e mi auguru pozza riurdari ‘a autri ca’ ‘a vita è tuttu e ‘và sempri difinnuta.

---

'U Papa veni ricuviratu 'o Policlinicu "Austinu Gimelli"

A sulu quattordici jorna ro so rientru ‘Vaticanu, ‘u 24 frivaru Giuvanni Paulu II ‘a turnatu arreri ‘o Policlinicu “Austinu Gimelli” ‘pi ricuvitrarisi causa na’ ricaduta rea malatia ‘nfluinzali.già affettu ri prima ‘nte jorna passati.
Arrivatu ‘a sira ‘u Papa ci anu fattu l’opirazioni ri tracheotomia; l’opirazioni rarata trenta minuti, ‘a statu fatta addummiscennulu tuttu., e ha rinisciutu’bona, magari se ‘pi rora ‘o papa cianu cunsigghiatu ri nun parrai ‘pi “nun sfurzari a linguedda ro palataru”
A notizia ro ricoveru a fattu subbitu u gir uro munnu, miliuna ri cristiani s’anu riunutu ‘npriera. Fra i primi missaggi ri auguriu, chiddu ro Prisirenti ra Ripubblica, Carlu Azeliu Ciampi e chiddi ra Casa Janca.
Po’ Papa chistu è u recimu ricoviru ‘o Gimelli; I primi ru ricoveri foru’o 1981, ‘ncunsiquenza ri l’attintatu ‘nta ciazza ri San Pettru ‘pi man uri Alì Agca, mentri ‘nto 1992 fu ‘u Papa stissu a riri all’Angilusca’ ci vulia picca ‘pi ricovirarisi ‘pi farisi luari ‘ntumuru binignu ‘o colon. ‘Nto 1993 e ‘nto 1994 Wojtyla turnau ‘nti chiddu ca iddu stissu a ciamatu ‘u “ Vaticanu 3” ‘pi curpa ri rui caruti: a prima quannu finiu l’udienza ‘nta sala re binirizioni ca ci prucurau ‘na lussazioni ‘nta spadda ritta, e a secunna ‘nto bagnu ro so appartamentu, unni si fratturau ‘u coddu ro femuri rittu., a risulveru fascennuci ‘n’autru ‘ntirventu chirurgicu e ‘misi ri stari ‘o spidali. ‘Nta l’ottobbri ro 1996 doppu, o Papa ci ficiru l’appendiciti..

---

L'Icùna ro Cristu ca' cangia

‘pe cristiani re paisi urientali, l’icùna è ‘na rapprisintazioni ro Diu vivu, attraversu ri Iddu si ci ‘ncontra pirsunalmenti cu’ Diu ‘pi opira ro Spiritu Santu. L’icùna ri San Damianu è perciò l’u ‘ncuntrarisi pirsunali cu’ Cristu ‘ca à cangiatu fisiunumia. Diu ‘ca ‘a divintatu omminu, U Crucifissu cunteni a storia ra motti, risuscita, e ‘scinzioni ‘ngloria.
‘N’ammita ‘a tutti a farici patti cu’ ‘na firi viva e campata, propriu comu fici San Franciscu.
‘A motti ca’ ‘na salvatu ri Gesù ‘a viremu ‘nto Vangelu ri Giuanni ‘nta ‘na sirena rrigalità, e ‘stu Crucifissu ‘ni runa a prova pittorica. ‘Nun è ‘na cosa ca’ na’ surprisu ca’ San Franciscu vinissi attiratu ri sa’ icùna ‘nti l’ispirazioni ra so’ vita versu Cristu ca’ ci parrau”Vai e aggiusta ‘a me Cresia…”

---

'A storia ro Crucifissu ri San Damianu

‘U Crucifissu anu tingiutu ‘nto ruricesimu seculu fu ‘npitturi Umbru: l’opra prisintaia na’ forti ‘nfluenza ra pittura siriana, comu cunsiguenza ra presenza ‘nta l’Umbria ri monaci siriani. ‘A tila è ‘ncuddatasupa na fascia ri lignu ri nuci autu 190 cm, largu 120 cm e rossu 12 cm.
E’ prubabili ca’ ‘u Crucifissuristinatu a siri appizzatu supa l’ altaru ro S. Sacramentu: accussì si penza ca’ ‘a Cresia ri San Damianu fussi Parrocchiali, pirchì era privistu ‘pi su tipu ri Cresii.
‘Nto 1257, i clarissi lassaru San Damianu e sinni jeru ‘nta Cresi ari San Giorgiu, pighiannu cu’ jddi ‘u Crucifissu. Cu’ jddi arristau ‘ddà 700 anni.
‘Nta bimana santa ro 1957 ‘u ficiru abbirriri e cristiani pa’ prima vota supa ‘u novu altaru ‘nta Cappella ri San Giorgiu ‘nta Basilica ri Santa Ciara r’Assisi

---

'A spiritualità OFS 'nta puvirtà

‘A regula, ‘a prupusitu ra puvirtà, rici ca’ i francescani ana circari, ‘nto staccarisi e ‘nto fari, ‘na giusta rilazioni che cosi ra terra, ana renniri ‘ciù semplici l’esigenzi materiali e ri essiri cumminti ri siri sulu amministratori re beni canu ricivutu.. Ana puliziari bonu u cori ra tentazioni ri pusserriri e ri cumannari, quali “piddirini e furasteri” ca’ vanu caminannu versu ‘a casa ro Patri.
Chisti considerazioni ni portunu a riflettiri supa ‘u nosciu moru ri viviri, ri rappurtarini e cosi e supra ‘u fattu ca’ troppu spissu i caricami ri cosi ca’ nun su ‘a effettivi necessitù..’Nta sta nostra società re cosi ca’ si jettunu è na cosa ca’ si vivi troppu fotti e fa abbirriri ‘na strata ri vita ‘ciù ‘veru e, ‘a fini,’ciù filici se si campa ‘nto spiritu re beatitudini.
Fari ‘na speci ri ristaccure bisogni co’ munnu voli n’abbicina chiossai ‘sistema r’insignari ro nosciu Patri Siraficu ‘pi campari n’armunia cu’ tutti i criaturi.

---

Unni vai famigghia?

Spissu parrannu cu' l'amici sicci dumanna:Unni va 'a famigghia oj. Si sa ca' tra i famigghi ca' si ricunu cristiani si pò virriri na vita senza firi,Purtroppu si tratta ri'modu ri viviri assai pe' fatti so', 'pi cumminienza addiventa 'u portu sicuru e u passaggiu ubbligatu quannu si cerca ri viviri mumenti assai difficili, in modu ri uttinirichiddu ri cui s'avi ri bisognu. 'nti autri mumenti: chiddi ro binessiri, ro successu,ra sirenità a firi javi picca 'ntiressi, anzi nun ci trasi 'ppinenti. C'è 'nveci ri riflettiri, pirchì si ni sentunu tanti ri affermazioni particulari, 'pi esempiu tra l'amici occarunu rissi: ma chi ci trasi a firi ca' me vita? Chi ci trasi a Cresia che me ricisioni? Cu' su sti parrini ca' na 'ntirveniri 'ti custioni ca' su persunali mei o ra me famigghia. Riflittennuci addiventa 'mpurtanti e 'ndisoinsabili arrivari e mettiri 'nto menzu co' Vangelu, ca' so forza i giurizi, i ditirminazioni, i'ntiressi, i pinzera, tuttu chiddu ca' pinzamu che cosi ca' 'ntiressanu a livellu umanu ca' su 'ncuntrastu ca' Parola ri Diu e co disignu 'pi salvarini.M'accorgiu ca' l'impegnu 'pi fari na' firi ri omminu e di famigghi ri ommini 'nte firi e a vuluntà ra nova evangilizzazzioni 'nto senzu ri na rinnuvata fidiltà 'o Vangelu ri Gesù. Sebbeni oj pari ri assistiri a na nova dumanna riligiusa, 'pi curpa ri autri riligioni 'nsiriti 'nto cuntestu suciali. S'avissa sturiari attintamenti la valenza 'pi capiri finu a chi puntu si tratta ri dumanna ri firi o ri siri riligiusi: Lassu a vujautri 'u riflettiri e putiri rapiri 'na riscussioni.

---

Stanca si. ma sazia mai

Caru cumpari Vanni, voli riri lu titulu ri sta storia, ca' si rici quannu nun si prova suddisfazioni 'nti na certa cosa. Pirchì chisti furunu l'urtimi paroli ritti ra Rigina Giuanna d'Angiò ro Regnu re rui Sicilii.Giuanna pigghiata ri na vuluntà senza fini ri lussuria, doppu ca' avia pruvatu cintnara e cintinara ri sudditi picciotti si misi 'ntesta ri pruvari 'ncavaddu ri munta o stadduni.orgogliu e vantu re riali scudirii ro Regnu.Però caru cumpari ra frasi: stanca si ma sazia mai, ni fa capiri ca dopu l'espirienza bistiali pruvata co' cavaddu nun ci resi suddisfazioni. Ata sapiri ca' lu rapportu ippo-riali è 'mmurtalatu 'nti la fantasiusa funtana ri Ciazza Pritoria ri Palermu.'Nto menzu ri diversi fiuri si viri a Rigina Giuvanna co' cavaddu ca lassunu chi pinzari. Eccu, picchi 'a li fimmini ri na certa qualità, quannu si ni mangiassunu ri ommini! I ciamunu e ci ricunu:chissa assimigghis s Rigins Giuanna. Cumpari menumali ca' li nosci fimmini nun ci'assimigghianu, se nò aniautri comu n'avissa finutu!?

---

'memoria ri mia

Se 'a Trinità è surgenti ra carità, se 'a Cruci è signali ri amuri gratis. L'Eucarisita è u sacramentu ra carità, pirchì ri issa 'a Cresia pigghia ri segutu 'pi siri carità.Ri fattu l'Eucaristia è u rialu ro Patri 'a Cresia, ca' si riunisci 'nto nomu ra Trinità. L'Eucaristia è u rialu ca' ni fa Gesù Cristu ri Jddu, quannu rici chistu è u me corpu ratu 'pi vujautri...chistu e u me sangu jttatu 'pi vujautri.L' Eucaristia è u rialu ro Spiritu Santu ca' nu runa comu fruttu ra Pasqua.Jdda è prisenza vera, pirsunali e riali ro Signuri Gesù Cristu.I verbi pigghiari, stuccari, rari e jttari ni fannu capiri tramiti: Matteu, Luca, Marcu evangelisti e l'Apostulu Paulu ca' jddu sa datu 'pi niautri. Essennu mimoriali ra morti e risurrizioni.'Nta stu sacrificiu ra nova e eterna allianza niautri spiramur'aviri sempi a Gesù e a so Patri'nte nosci cora.

---

Ri ca' vi trasi e ri dà vi nesci

Caru 'mpari Cola cu' a vui vi pari ca' rommi e riposa chissu potta la cruci chiù pisanti.Ata sapiri ca' certi voti l'apparanza 'ganna.Tutti avemu li guai cu' ciù picca e chiu chiossai.E vui cummari Ninetta chi pinzati! Riurdativi cu' 'pi cricchi e cu' 'pi crocchi, semu tutti 'nta li cracchi. Comu, chi significa mi riciti! Ata sapiri ca purtroppu tutti avemu guai. Vui nunn'aviti, miatidda vui. Ju vi ricu ri taliari bonu rintra a voscia casa e poi mi sapiti 'a diri.Ahh, avia raggiuni ju!, vosciu figghiu vi fici chianciri cu n'occhiu 'nti sti jorna. Comunqui agghiu caputu na cosa cara cummari Ninetta ca li rittu: Cu' nun avi pena ri li carni ri l'autri è pirchì li so' si l'ammuccia cumminta ca nenti pari.Veru è ca' si rici: Lu Signuri pinzò prima 'pi la so' varva, ma vui quali varva aviti, cummari bedda.'Nti la vita ri ognunu ci su cosi nighi o cosi rossi; cosi 'mpurtanti o menu stapi a nui sapiri comu nama cumpurtari. Cumpari Cola chi diciti, siti raccordu cu mia? Miatiddu vui, ca quannu si parra: ri ca' vi trasi e ri dà vi nesci Biniritici jemuni a cuccari ca si fici notti.

---

Quannu lu zitu nun moli la zita s'aggrava 'nti la doti

Purtroppu sta frasi, voli significari ca' quannu unu nun voli purtari avanti a prumissa o l'impegnu, cumincia a circari scusi o a pritenniri certi cosi.U rittu a origini re tempi quannu 'pi maritarisi prima s'avianu a mettiri raccordu supa a robba ca' ciavianu addutari.C'era tuttu 'nsistema, cu cuntratti prima ro matrimoniu.Beni addutati ri rarici subbitu o in appressu,beni ri spartiri, curredi ca' i putivunu sabbari 'pi generazioni.Tutti sti cosi si facianu all'abbista no ammucciuni,p'accuntintari a cumminienza e l'esigenzi sociali.Ata sapiri ca' u corredu cumpurtava na quantità 'mprissionanti ri bianchiria, ri tutti i maneri. 'Nto seculu passatu facivunu parti ro curredu i "Piriteri"na cosa fina si penza ca' i facivunu arrivari ri Parigi.Avivunu a forma ri calici,o ri mutu ranni,cu' canni assai longhi. Si usainu quannu eranu curcati 'nto lettu. Maritu e mugghieri, quannu sirvivanu i mittivanu 'nte parti ri rarreri ro corpu e li usavanu 'pi fari passari i gas ro' 'ntestinu fora re cuttri. Sinceramenti caru cumpari, oj nun sa usunu 'ciui. E poviri naschi quannu si ci 'fila sutta i cuttri.Siccomu siti vecciu comu mia, voscia muggheri vi purtau 'ndoti!?

---

A parabbula ro Siminaturi

Eccu, u siminaturi a sciutu, ha pigghiatu ru pugna ri simenta e ha 'ncuminciatu a saiminari.Mentri ja ittannu a simenta, na pocu cariu 'nta strata, i passaredda ci eru e sa mangiaru. 'Nautra pocu 'menzu i cuticci e nun potturu fari i rarichi 'nta terra e nenti spighi. Ci su chiddi caruti 'ntra li spini(ca') anu suffucatu u furmentu e i vermi s'anu mangiatu. Jautri finalmenti anu carutu 'nta terra bona e chista ha ratu ottimu fruttu: unni u 60% e unni u120%.
A parabbula, doppu n'introduzioni unni veni prisintatu chiddu ca facia u siminaturi, rici comu ci finisci a simenza ca' jddu va jttannu 'nterra. Ni' fa capiri ca' se 'o postu ra simenza ci mittemu "a Parola ri Diu". Chista runa fruttu se finisci 'nte parti boni: Unni veni caputa e ascutata.
U piriidu ri siminari ni fa capiri ca 'u Signuri ni voli beni e ca' ni runa spiranza ri salvizza.

---

Biniritti supirstizioni....

Ata sapiri ca c'è nu rimediu sicuru contru 'u malocchiu è l'abitinu: 'nsacchittinu russu 'ttaccatu 'nto coddu, 'nta stu sacchittinu si ci metti 'na picca i sali binirittu 'u jornu ra bifana, 'npizzuddu ri palma biniritta ' a ruminica re Palmi, na fogghia r'alivu binirittu, nu spicchiu r'agghia e 'nchiou. Però ci su rimedi ca' su ciu putenti: Purtari 'nchiou 'nta sacchetta o 'ncurniceddu russu. Cusirisi sutta i robbi na curdedda russa. Nu nastru russu o 'ncurniceddu russu misu 'nta machina nova o rarreri a potta ra casa. Putiti pigghiari na rattalora veccia, oppuru 'nferru 'i cavaddu truvatu 'pi strata. Ri effettu sicuru na' taddarica russa 'taccata o spau o cavadduzzsu marinu.Quannu poi t'accorgi ca' coccarunu ti jetta l'ucciatura, tocca ferru, oppuru tinennu a manu ritta 'nta sacchetta fa i corna e se un vò rari suspettu fai na cruci ca' punta ra lingua.

---

A casa ro villaggiu

'Nta'nvillaggiu c'era na casa ben costrita e antica.Avia na potta ranni ca rava 'nta strata principali. A potta era apetta notti e jornu. Genti assai passaia rinni jdda.'nghiornu s'arricugghieru ru prufissura 'pi sturiarini i biddizzi. Jddi 'pi nun si fari risturbari trasijnu ri na potta latirali. A genti, quannu ci iva facia silenziu 'negnu ri rispettu, e erunu cuntenti pirchì stavunu scrivennu a storia a casa. Accussi, a picca a picca i genti evitavunu ri irici e a potta cintrali cariu 'ndecadenza e na timpesta a ciuriu. Arristau sulu na sciaccazza e a strata addivintau tristi e senza ri nuddu. A genti ca' visitava a casa ja diminuennu ci ivunu sulu chiddi 'npurtanti.Co, tempu a genti simplici picca sapia re cosi belli ca' i prufissura scrivivunu.Ognunu vivia a so' vita ma ci mancaja occu cosa.
Na sira 'mpoviru vecciu senza casa si ci ju a filari rintra, pirchi tra i macci attruau a sciaccazza e trasiu.U vecciu turnau a notti seguenti cu' autri poviri vicciaredi e ammuttaru a potta ranni e a casa s'alluminau arreri comu na'vota.A matina quannu jeru 'pi rapiri a potta latirali attruvaru tanta genti ca rintra a casa s'addivittia cantannu mangiannu e ballanu.A stu puntu unu re prufissura ci rissi: Com'è pussibbili tanta 'ngnuranza? e circau ri jttarli fora ma chiddi ci rissunu a casa nun è tova.Unu re prufissura a sira s'ammucciau e quannu i vitti trasiri trasiu cu jddi e s'addivittiu e capiu ca a genti s'avia alluntantu pichì nun si rapia ciui a potta cintrali ma chidda latirali. Accussi ficiru riparari e r'apriri a potta principali, unni tutti putivunu trasiri e virriri arrei i biddizzi ri da casa, E tutti turnaru filici e cuntenti.

---

Li tri casi

C'era na' vota n'omminu 'nigu comu a punta ri 'n'augghia Era 'nigu ma avia assai vuluntà ri crisciri! Avivunu passatu na quindicina ri jorna ri quannu 'ncuminciau a campari, era già centuvinticincumila voti 'ciù ranni.Mancu paria veru.L'omminu stava 'nta na casa fatta apposta 'pi jddu. Na casa strana ca iva girannu po' paisi,curreva ri jornu e anotti si curcava 'nte matinati si suseva.A casa era bella, ma aviva 'ndifettu era o scuru comu 'nsaccu ciusu. Da rintra nun putia virriri nenti.Basta,rissi 'n'jornu doppu novi misi, l'omminu. Si misi a spingiri e eccu ca' sciu. OH, finalmenti, pozzu curriri, jucari, farimi u bagnu. Autru ca' a casa ri prima.Chista si ch'è bella, c'è u suli, i ciuri, a nivi, a genti.Tutti li matini 'pi uttant'anni riciva: che bella sta terra! era filici e cuntentu.'Ngnornu cuminciau a divintari tristi, pirchì viria ca' u suli tramuntava e vinia a notti i ciuri addivintajnu frenu, a nivi fangu e a genti murijnu. Allura 'ncuminciau a pinzari a nautra casa unni tuttu fussi bellu , l'albiri sempri virdi, i ciuri russi e a nivi janca 'Nto pinzari s'aviva addummisciutu e poi muriu.Tutti ciangivanu, iddu 'nveci rireva.C'ertu appena muriu si ci spalancaru i porti ri n'autra casa ancora 'ciù ranni.Cosi ri nun crirriri, attruavu 'npatri bonu, s'abbrazzau, 'na matri bedda, u vasau. U vsasau e 'u pigghiau 'pe manu.Ven'a gioca cu' 'niautri, ci rissi.Ma nun sugnu mortu? No, no, ci rissinu tutti si vivu 'pi sempi.Tuttu cuntentu si misi a rirriri e dissi: Chista e a vera me casa.

---

Cu' fici, fici, dissi Pipi

'Nghiornu n'svia fattu una re mei e don Cola 'pi siri sinceru s'avia 'ncazzari, ma nun lu fici anzi mi stringiu 'a manu e mi rissi: cu' fici, fici, dissi pipi. A jddu 'nci putia dumannari, mi lu fici cuntari e riri chi significaja ri 'n'amicu.Stapi 'pi tuttu è finutu, nun ci pinzamu 'ciui. Pari ca sta frasi l'avissi rittu u Ginirali borbonicu Pipi, ca' vinennu 'sicilia 'pi calmari 'a rivolta ro 1820., 'pi calmari l'animi fici fari 'nproclama unni amnistiaja a tutti. A Palermu pari ca ci'avivunu statu ammazzatini ri chiddi forti 'pe strati e 'a cità avia statu culpita che bummi re borbonici. 'Pi na pocu ri jorna,'a fini però u prisidiu Napulitanu co' Loguteneti 'Degu Naselli e u Ginirali Church si nappa scappari.L'arrivu re 'nglisi e a so' mediazioni fici 'modu ca' 'nto misi ri setembri i borbonici turnaru o putiri.I Ginirali Florestanu Pipi e Petru Colletta ca' eranu considerati 2Libirali" ficiru modu ri fari ragiunari li siciliani.Ca' magari 'nti si tempi nun li putivunu virriri.

---

Lu marimotu ri Reggiu e Missina

I jurnala parrunu 'nti sti jorna ri quantu ha successu 'nta l'Asia e a genti si preoccupa chianci cerca comu sempi ri ajutari i puvireddi vivi a nesciri ri sa' situazioni. Pero ata sapiri ca 97 anni fa magari 'nta Sicilia e 'nte Calabrii ci fu nu scantu ri chissu.I nosci nanni ni cuntajnu ca picciutteddu parrinu si sarvau e putia cuntari quantu succiriu 'dà jurnata. Certu quannu u cuntaja era veccu, ci ricia ca na matina vistu ca' avivunu a jri a Missina 'pe vacanzi ri Natali s'appanu a 'susiri prestu e quattrue menza, e versu i cincu, acchianaru 'nto vaguni ro trenu 'pi Missina Avivunu avutu u tempu ri partiri ca' 'ntisunu comu se a terra s'annagava e poi cuminciava a girari 'ntunnu tantu ca u vaguni sciu ri li binari.Poi 'ntisinu nu scuaciu comu ri centu caruti ri acqua e nu gran bottu tantu forti ca 'nto taliari vistunu a Stazioni e tanti autri casi scumparriri 'nta terra ca si rapia. Vistunu magari i figghi ro capustazioni ciangiri e jttari vuci supa li maceri 'pi lu scantu. Poi si eru 'pi girari e taliari versu lu mari e vitturu umari jautu comu li muntagni re calabrii niuru ca arrivava a tutta velocità versu la terra agghiuttennu e jttannu 'nto so' funnu: casi, ommini, fimmini, picciriddi e armali. Quannu s'arritirau c'era ri mittirisi i manu 'nte capiddi'pi chiddu ca' si viria. A stu puntu scinneru ro vaduni e si misiru a 'dari na' manu a chiddi ca' circavanu r'aiutari i vivi e chiddi sutta i maceri. Rissi tra mia quannu finii ri sentiri: Diu ni scampi e libbiri ri si situazioni ca' su raveru ri farisilla coddu se s'arrinesci a campari.Figuramini chiddu ri ora 'nta l'Asia ca ha statu assai 'ciù forti.

---

Ringraziannu, a Diu, se nun c'è nenti ciui

'Nti sti siri ri festa, mangiannu cheme niputi, quannu finia ri mangiari, ricia: Ringraziamu Diu, se nun c'è nenti ciui. Me niputi Samueli, spertu e furbu mi rissi: Nannu pirchì rici accussi? U taliai e ci rissi; Birbanti cu' sa scusa u nannu ti cunta a storia. Caru Samueli a sapiri ca' na' vota c'erunu 'nmaritu e na muggheri ca quannu s'assittavanu a tavula 'pi mangiari, u maritu quannu finija ci riciva: Ringraziamu Diu. E se doppu a mugghei ci riciva ca' c'era occhi cosa jddu a rifutava essennu omminu ri principiu. A Muggheri ca' avia l'amicu, ogni ghiornu priparaia u beni ca' a criatu Diu 'pi mangiari. A riddu ci mitteva ravanti ru cusuzzi, e all'amicu a sira ci rava i cosi 'boni. 'Gnornu u maritu, ca' nun era fissa, quannu fineru ri mangiari ci dissi; Ringraziamu Diu se nun c'è nenti ciui. Quannu a muggheri ci rissi a stu puntu, ma u sai avia priparatu u 'ncunigghiu 'o furnu , c'ertu 'ciui nun ni voi. Iddu ci rispunniu: No, a muggheri portulu mu pozzu mangiari, pirchì nun aju rittu sulu ringraziannu Diu, ma aju rittu: Ringraziannu Diu se un c'è nenti ciui. A muggheri a stu puntu ci iu a pigghiari u cunigghiu e 'pi sa sira cu' l'amicu mangiarunu sulu autri cosi ca' nun si ponu riri. C'ertu ca' poi u maritu scpriu magari u restu e finiu a cavalliria rusticana, iddu, curnutu 'ngalera e idda a fari a buttana. Pirchì lìamicu muriu ammazzatu.

---

I purcidduzzi ri 'mpari Pauluzzu

'nto purcili ri Mutubè vicinu Raula c'eranu ru purcidduzzi ri se' misi,unu sanatu e l'autru nò, pirchì 'mpari Pauluzzu, 'u megghiu cocu ro munnu, l'aviva'mpignatu: "Senza sanatu e pasciutu a biviruniri canigghia".
'U rossu vantava 'a so' impurtanza assemi o pisu.'U sengulu, pi cuntu so', sentiva priviligiatu: "Ju sugnu porcu finu, 'nporcu 'ccillenti ; nun sugnu comu tutti i porci, sausizza, sangunazzu e lardu...ma porcu sceltu ca' 'n tutti i maneri fazzu fari fiura a cu' mi voli.'nto fisinu ri l'urtima nuttata ri l'annu nun è ri tutti i porci essiri purtatu'n triunfu cu musica e cannili supre granni guanteri , e appressu, ricini ri metri ri sausizza, 'pi fari allegri tutti 'i 'mitati.'Sti cosi a mia toccunu a capu ri l'annu, e 'nto lucali assai rinumatu!"

---

La cummari schetta

Cummari aviti trent'anni e nun vi putistivu maritari. U sapiti c'ata 'fari? Pi fari 'nammurari n'omminu 'pi 'bui, ata macinari n'ossu ri mortu e a' purviri s'impasta 'nzemi a farina chi giuva 'pi 'na fuazza o 'na cosa ruci ca' poi cià rati a mangiari a iddu. Putiti fari a stissa cosa pigghiannu 'npilu ri monacu, e doppu avirlu fattu uddiri 'nta menzu biccheri ri acqua cu' ru stizzi ri sangu vosciu, si leva ri l'acqua, s'ammisca co' vinu e si runa a biviri o picciottu ca' vui vuliti fari 'nnammurari ri vui. Se poi vi veni difficili pigghiati l'acqua maritata ca è l'acqua biniritta ca' si pigghia ra piliceddaca è 'nta Cresia e s'ammisca co' broru o co' vinu ca' su 'pi l'amicu cavuliti fari 'nnammurari.E ata priari a San Vitu: " Santu Vitu, vi vegnu a priari: li vostri cani m'aviti a pristari e unni...l'aviti 'a mannari p'avirilu sempi ò me' putiri." Mala ca' va, u 'mmitati a sira ri Natali ci priparati n'anticchia ri broru ci mittiti rui stizzi ro vosciu sangu e statini certa ca stavota ci rinisciti. Vi salutu cummari.

---

A' festa ri San giuvanni

Ata sapiri ca' pa festa ri San Giuvanni(24 Giugnu) i picciutteddi frimmini ca' si vonu maritari, vulennu sapiri chi misteri fa 'u maritu chi ci tocca, squagghiunu 'u cimmu 'i San Giuvanni. Mettunu supa 'u focu na' pignatedda cu' t'anticchia ri ciummu ri squagghiari: priparunu ri latu na' vacila cu' l'acqua; quannu 'u ciummu è squagghiatu, 'u levunu rò focu e'u jettunu 'nta l'acqua ricennu a prijera ri San Giuvanni Dicullatu: " San Giuvanni Dicullatu,tri 'mpisi, tri 'nniati e tri squartati,tutti i novi riuniti annanzi ri la Vergini muviti, e tantu la prijati e straprijati, sinu ca' 'a 'razia a mia mi faciti". A secunnu ra forma ca' pigghia 'u ciummu 'nta l'acqua / 'na varca, 'nmarteddu, 'na zappa ' na rota i carrettu...) s'annuina 'u misteri rò futuru maritu.

---

Rari cutiddati cu'l'agghia

Ata sapiri, ca'l'usanza ro cuteddu po' populu sicilianu rapprisintaja chiddu ca' a spada putia rapprisintari 'pi l'aristocratici. Ha fattu in modu ri fari nasciri na tecnica raffinata ri duellu.I vari mossi ri" scherma" co' cuteddu, o lignati, janu tutti na' pricisa difinizioni. 'Pi esempio: lignati a <maccarruna> o ciamata magari <a panzata>stapi 'pi corpu ri cuteddu 'nto ventri, 'nveci < a cascia> stapi 'pi na cutiddata o pettu. O<musculu> stapi 'pi corpu ri cuteddu 'nto virazzu,e i<biddizza> o a <malantrina> stapi 'pi culpisceddu arrinisciutu bonu. I <bella> e magari <china> stapi a significari 'nu beddu corpu. A <scacciata> stapi 'pi quannu si para u colpu. Amici mei vajhu cuntatu li corpa ro cuteddu, ma ata sapiri ca 'nta lama usanu passarici l'agghia, cunsideratu vilinusu pirchi cunteni arsenicu e quindi vu 'magginati quannu arrivaia 'corpu era quasi sempri murtali.

---

U riuzzu a Porta Nova e' a furca a Porta Filici

'Pi auspicari, na' giustizia Giusta e vera. 'Pi significari magari a seculari e mai suddisfatta aspirazioni ri 'ndipendenza ro' populu sicilianu. A Porta Nova(Palermu) comu tutti sanu, c'è u Palazzu Riali( u Palazzu re' Nurmanni) sempri occupatu ri Vicire o Guvernaturi, suggetti a milli prissioni o cumprumissi ca'facivunu parriri tintu chiddu ca' si faciva.La fura 'nveci l'avivunu misu 'pi sempri a Ciazza Marina a rui passi ri' Porta Filici. Supa a furca finivunu sempri i puvireddi ca' n'avivunu a nuddu ca' li difinniva.I pezzi rossi sa passainu, quasi sempri a liscia ra Giustizia 'pi jddi.'Pà curiusità, duranti l'esecuzioni capitali, l'incunfundibili scusciu ri timpulati, 'ncrinaia u silenziu ca' cuntrafacia su tintu spittaculu. U mutivu era ca' a su spittaculu c'erunu magari i picciriddi ca' vinivunu pigghiati a timpulati 'pa riurdarisi e comu ammunimentu ri chiddu c'avia succirutu.

---

Diu 'nni scanza ri li vecci Catalani

Si cunta, ca la cumpagnia Catalana, o Amulcavari era furmata ri Catalani, Aragunisi e Siciliani.
Doppu ca' avivunu ajutatu Fidiricu II ri Sicilia cuntra li Angiò ri Napuli.Si misuru o sirviziu re rui impiratori bizantini. Amdronicu II e Micheli IX Paliolugu.
A Cumpagnia era cumannata ri Ruggeru ri Flor ca' 'pi l'ajutu ratu lu ficiru Megaduca e ci ficiru spusari 'na principissina purfirugenita. Ruggeru ri Flor e na pocu re sovi furunu ammazzati a trarimentu ad Adrianopuli 'pi manu ri micheli IX 'nto 1305.
A stu puntu chiddi ca' ristaru si vindicaru cuntra i bizantini.Si assirragghiaru 'nta pinisula ri Gallipuli e misiru a ferru e focu i zoni vicinu Costantinopuli, a Tracia, a Macidonia e parti ri l'Anatolia. Quannu paasaru 'nta Grecia scunfissiru i francisi ro' duca r'Atini, Gualtieri I ri Brienni e si impussissaru ro' ducatu ca' tinniru 'pi quasi ottant'anni. Ancora ora 'nta l'orienti usanu riri: T'avissa pigghiari a raggia re vecci Catalani.

---

A carni re puvireddi

Jeri, truvannumi cu' me niputi Stefunu, festa ro' so' cumpliannu. Jucannu e babbiannu anzemmula mi dumannau: Nannu Pauluzzu, pirchì a sira ri' l'urtimu ri l'annu,Santu Silvestru, a ranni abbuffata è a basi ri linticci?
Ha sapiri, caru niputeddu, ca' a' linticcia è nu' ligumi assai anticu si penza ca' 7-8000 anni fa, già c'era. Si po' riri prima ra vinuta ri Gesù Cristu. A linticcia javi cosi ca pi' crisciri fannu beni e e tempi re nosci nanni u ciamavanu: a carni re puvireddi. Li fimmineddi nosci li cucijnu 'nti tutti li maneri, tantu custaja picca e comu t'agghiu rittu prima, fa beni. Poi a crirenza pupulari ha cumminciutu a tutti ca' 'ncocciu ri simenta ri linticcia misu 'ncoddu a sira ra' fini ri l'annu potta furtuna,addiventa: addi tempi"'nsordu" oj putemu riri, addiventa "'ncentesimu ri euru" Eccu pirchì s'arriala 'npugniddu ri linticcia, quannu si Jinu a truvari li parenti. Se tu t'arricogghi a Sira ri San Silvestru 'pi farimi lauguri, magari a to' nanna. Ti' ni' arrialamu 'sacchiteddu, accussì all'annu novu addiventi riccu. Mi taliasti e mi ricisti: nannu sugnu già riccu, pirchì agghiu a' ttia 'pi nannu.

---

I peri cu' lu pilu.

Me nannu mi ricia, u sai pirchì si rici: "Li peri cu' lu pilu?" Ju ci arrispunneva: "Nun lu sacciu nannu". E iddu 'ncumenzava. "Ora ti cuntu chidda ri l'ignoranza re recluti re surdati borbonici". Mi ricia: "l'esercitu expiemuntisi pari ca fussiru tutti arca ri scienza ri intelligenza e curtura. Sapivanu ricitari versi alessandrini e sapivanu risolviri prubblemi assai difficili ri matimatica. A l'ignuranti recluti ca' nun sapianu disinguiri a destra ca sinstra, chiddi che priparavanu ci vinni a filici idea ca 'pi faricillu capiri ci attaccaru 'nta 'nperi na striscia ri peddi ri pecura. Accussì, quannu avianu a marciari, iddi 'nveci ri ririci: "sinistra-destra,sinistra-destra". Jttannu vuci ci ricijnu: "Co' pilu-zenza pilu, co' pilu-senza pilu". E i surdati burbonici capijnu e co' tempu su 'mparainu.

---

Fari li soldi cu' li carti

Bbrugliari. E 'ngnocu ri abilità ca si usa fari 'pi strada, o'nta ciazza, specialmenti 'nti sti mercatini ri quarteri. Si pigghiavanu tri surdiceddi, addi tempi i centesimi re liri, oj s'avissanu a usari i centesimi re euru.Abbisugnava "scummigghiari" unu re tri surdiceddi a diffirenza ri l'autri rui.U masciu ro' jocu, cummogghia e scummogghia i surdicci finu a cunfunniri l'idee o jucaturi
sprovvedutu ca','nto jocu veni ciamatu "cuntrastu". Chiddu ca' fa u jocu, avi unu o diversi complici chiamati "zaru" o "zari", e l'obbligu ri chisti è fari cunfusioni o ri rari 'n'ammuttuni o na' manata o jocu, 'nto casu ca u' "cuntrastu" avissa 'nzittari u surdiceddu 'bbonu. Stu Jocu ata sapiri cari niputeddi avi na varianti ca' si ciama;"Lu tri oru vinci",Si fa che catti ri jocu, co stissu sistema re surdiceddi

---

Talìa ! Li tri fimmini, chi mali ci abbinni.

Ata sapiri ca' sutta lu regnu ri Federicu II ri Svevia,tri ommini d'abbeni ribelli: Franciscu,Tibaldu, Guglielmu ri S. Severinu e n'autru napulitanu ca' nun m'arriordu u nomu, pajarunu ca' vita a so' fellonia versu u biondu 'mpiraturi. Magari co' ciamainu Stupor Mundi pa' so' abilità pulitica ce po' so' mecenatismu, Fidiricu ri Svevia nun trascurava a' sicurizza ro' so' Imperu. Doppu ca' fici fora i tri ommini d'abbeni, fici 'mprigiunari e murari vivi, 'nte suttirranii ro palazzu riali, magari i muggheri ri 'ndi tri ribelli. I corpi mummificati re tri dami, ancora vistuti cu' vistini ri rasu e cu' magnifici giujella, i truvaru 'pi casu tri seculi 'chiù tardu, 'nto 1550,quannu ammodernizzaru u palazzu 'pi ordini rò Vicirè De Vega e cu' l'abbattimentu ra' turri russa (a ciamavanu accussì, pirchi fatta cu' mattuna russi).U ritrovamentu re tri fimmini sciuttunate, arrisbigghiau l'immaginazioni pupulari. Eccu 'picchì si rici:"Talìa! Li tri fimmini, chi mali ci abbinni.

---

I Vigneri (Mt 21,33-44)

Gesù rissi:" C'era 'npatri ri famigghia ca' chiantau na vigna 'nto so' tirrinu,l'affittau a campagnoli e sinni ju luntanu.(...) I campagnoli quannu visturu a so' figghiu rissiru: "Chistu è l'eredi ra vigna, ammazzamulu e ni pigghiamu l'eredità!" U poigghiaru, u ittaru fora ra vigna e u' mazzaru. E ora quannu veni u patruni ra vigna chi fini ci fa fari a si campagnoli?" rissi Gesù. Ci rispunneru tutti:" I fa morri cu spaventu, pigghia a vigna e a runa a autri e aspetta ca' a tempu ri ricovita ci rununu a so' parti."
'Ni fa capiri ca u Patri ni voli beni e manna 'nto munnu so' figghiu a morriri'pi niautri.

---

'N'omminu assai riccu (Lc 12, 16-21)

E Gesù rissi: " C'era 'n'omminu riccu i so' tirrina avianu ratu assai. Pinzava rintra ri iddu:" C'agghia fari? Puichi nun'agghiu unni mettiri a raccolta ri furmentu" Poi rissi accussi: "Eccu chiddu ca' fazzu: Jettu 'nterra i casi unni tegnu u furmentu, ni costruisciu ri ciu ranni, vi ci mettu rintra tuttu u me furmentu, e i me beni, e ricu all'arma mia: Arma mia hai nà' quantita ri beni sabbati 'pi anni assai; arriposati,mangia, vivi, fai festa." Ma Diu ci rissi:"Stupidu, sta notti stissa, ti si dumanna cuntu ri l'arma tova. E chiddu ca' a ricugghiutu, ri cu avissa 'ssiri?" Accussi e ri chiddu ca fa trisoru 'pi iddu, 'nveci ri arricchirisi 'nvista ri Diu."
L'omminu ra parabbula s'attrova 'nta na filici situazioni ri sicurizza materiali. Ma a so' sicurizza è 'nlusoria. A morti è na putenza contro cui nuddu c'è sicurizza ca' vali. 'Nd'omminu, 'ntomumentu stissu c'havia pigghiatu nà stabilità ecunomica , arrivau u mumentu ca' a morti su' purtau cu' idda.

---

'Nto curtigghiu ro' zu Peppi Fari lu triunfu

'Nto curtigghiu ro' zu Peppi fari festa era n'usanza ca' si tramannaja ri generazioni. "Rari" o "Fari" u triunfu era na veccia tradizioni che rarichi. Ogni occasioni era bona: 'nmatrimoniu, n'assoluzioni,'mbattiu,na vincita o jochilottu, o o' totocalciu, mittirisi na putia e pi' finiri farisi ziti. Parenti, amici e vicini ro' curtigghiu, pigghiavanu parti a festa purtannisi a segghia ri casa sistimannusi vicinu n'altari 'nigu priparatu pi' l'occasioni o Santu ra jurnata. 'Nu triu furmatu ri viulunu, citarra e urganettu facia addivertiri 'nta festa. Magari sti cumplissini si ciamavunu >Triunfi>. S'accumenzava cu' vecci canzuni ri Cresia e si finija cu musiche muderni. I fimmini pa' sira priparavanu pizzi, scacci, carni ri tutti i maneri e si mangiva 'nzemmula rirennu e babbiannu vagnannu tuttu cu' nu bonu biccheri ri vinu.

---

Cu' è u 'ciu ranni (Mt 18 1-4)

'Nta 'du mumentu i riscepuli s'abbicinarunu a Gesù ricennu:"Cu' è dunqui 'u 'ciu ranni 'nto Regnu re' Cela?". Allura Gesù ciamau vicinu ri jddu 'npicciriddu, u misi 'nto menzu e a jddi ci rissi:"Ca' virità vi ricu: se nun cangiati rintra u vostru cori e nunaddivintati comu picciriddi, nun trasiti 'nto Regnu re' Cela. Allura tutti chiddi c'addiventunu 'nighi comu stu picciriddu, sarà u 'ciu ranni 'to Regnu re' Cela"
'Nto regnu re' Cela javi valuri a seguenti liggi: cu' è ranni è 'nigu, e cu' è'nigu è ranni: Maria era a 'ciu 'niga e a 'ciu umili ri tutti i criaturi; ppi chissu Diu ha isatu e cunfini ra' Divinità. ?nama riurdari ca' u Regnu è 'npicciriddu a menzu cristiani anziani ('na parabbula 'azioni). Gesù 'ni ripeti sempri: 'nama 'cunvertiri, ama a fari na' cazzicatummula 'nte nostri idee e ama turnari a siri 'nighi comu picciriddi.

---

U Natali 'nglisi

U 'zu Turi, vecciu lupu ri mari e allura omminu ca' ha fattu na vita ri mari e ha visitatu tanti Paisi ro' munnu. 'Nghiornu ni parrau ro' Natali 'nglisi. Quannu u Natali s'abbicina, ognarunu penza o rialu ca' avi accattari ppi parenti e amici. I strati brillunu pe' lamparini misi ri' ognu forma e culuri e i vitrini re nigozi su' fatti belli e chini ri cosi ca' costunu cari, misi ca' cu' i talia ci' veni u pitittu. U Natali è na' ranni festa ri famigghia, priciruta ra' viggilia ri Natali, u jornu pinzatu pe' cosi ca' sa na 'fari. L'emozioni arriva u matinu ri Natali, quannu i picciriddi s'arrisbigghianu e virunu ca', duranti a notti, nu' mistiriusu essiri maciamatu Babbu Natali, ha scinnutu re' ciaramiri e ha lassatu ogni piaciri ri riali. Ata sapiri ca' u mumentu culminanti è a mangiata ra sira ri Natali, quannu a solita carni ra' ruminica lassa u postu ho prusciuttu o furnu e ho 'nianu arrustutu, ci fa cumpagnia 'npastizzu ri carni cina di puma e nuci e ro' biancu mangiari ri Natali, cummigghiatu ri crema. I cammiri su dicorati cu agrifogghii, edira e vischiu e, occu vota, magari cu' ghirlandi e lamparineddi ca' lampiunu a culura, mentri i riali, cannili e cosi aruci su appinnuti 'nti l'arvulu ri Natali. 'Nta n'attumusfera calurusa, a 'nmenzu lu piaciri, a sirata si vò 'teni sinu e primi uri ri Santu Stefanu,<U jornu re' scatuliceddi> Si rici accussi, pirchì 'nta su jornu si rapunu i riala e s'arrialunu riali a chiddu ca spatti a posta, a chiddu ca' potta u latti eccetera.

---

Li jorna ri lu picuraru

Me nannu cuntaja. Stapi ppi frinisia. caru niputeddu.Lu veru dittu era<L'urtimi du' jorna ri lu picuraru>. Ca'erunu appoi l'urtimi dui jorna ri cannilivari. Erunu i pagghiazzi re fistiggiamenti e, pirtantu, vi pigghiavanu patti, magari chiddi ca' ppi curpa ro' travagghiu ( Viri picurari r vaddiani ri manniri) nun putivunu abbannnunaru ppi jorna assai i so' occupazioni. Arrivavsanu 'nti l'urtimi jorna e si... scatinavanu. Sta situazioni fu viruta bona doppu a ribbillioni ri Palermu ro' 15-23 sittembri ro 1866, quannu re' paisi vicinu 'nta pruvincia vinniru in aiutu a Palermu ca' si ribillau, si ni arricugghieru assai, armati sinu e renti e chini ri odiu e rabbia.contru u guvernu tintu e chiddu ca' vulijnu fari li piemuntisi.

---

Giufà, tirati la porta

'Na vota la matri di Giufà iju a la Missa; dici:
-Giufà, vaju a la Missa; tirati la porta.
Giufà, comu nisciu so matri, pigghia la porta e la metti a tirari, tira tira, tantu furzau ca la porta si nni vinni. Giufà si la càrrica 'n coddu, e va a la Chiesa a jittariccilla davanti di so matri:
-Ccà cc'è la porta!...
Su' cosi chisti?!...

---

Lu Maccu

Lu maccu è fattu di favi vudduti e rivudduti, fin'a quannu si squaglianu tutti cumu na frasquatulidda. Lassa, ppi tutta 'na notti, 800 grammi di favi sicchi e scurciati nill'acqua cianurusa di finuocchiu sarbaggiu. Mitti 'ncapu e cuci a fuocu vasciu. Quannu li favi su miezzu cuotti, iunci 300 grammi di cicuriedda già cuciuta 'ntre tanticchia d'acqua, minti spezzii e sali quantu bastanu. Quannu li favi su cuotti, scacciatili ccu la brucetta e facitili squagliari tutti. Livali di 'ncapu lu luci, cunzali ccu uogliu d'ulivi ed è prontu.Lu maccu lu facivanu l'antichi e ancora è canusciutu in tutta la Sicilia.

---

Giacchinu

Nc'era na vota uno chi si chiamava Giacchinu chi lavurava nta campagna. Nto misi i maggiu tornava a casa chiù tardu percchì i jornati jivinu a llongari e soi cerasi jivinu a maturari e s'accorgiu ca se nno stava attentu nci jivinu a mancari.
Nu jornu co suli nd'havia calatu i bravu tempu, si lavau i mani, si mbiviu l'urtima goccia i vinu e ncuminciau u si ndi torna pa casa quando ncignau u sona l'urtima 'Dimaria'.
U vijolu era shtrittu e caminava chianu, chianu però quandu rrivau nto shtratuni a luna ni faciva luci e potiva caminare cchiù a sverta.
Quandu rrivau "O Carvariu" ntisi nu rrumuri shtrambu, comu pezzi i ferru chi facivinu scrusciu. Arricchiau e u rrumuri si faciva a sentiri chiù forti.Penzava ca nc'era na forgia ja vicino ma poi si ricordau ca nti ju postu non vitti mai una.
U rrumuri veniva du voscu e pariva nu fracassu. I pochi capiji chi nci rrestaru n'testa nci rrizzaru comu chiova. Sudandu si mmucciau a facci e dissi "animi santi du Purgatoriu!" e catti n'terra. Com'era quasi senza senzu, vitti tri fili d'umbri chi nci parianu i malispiriti, cercau u si faci a cruci pemmu faci u sindivannu non ci ha fici e sveniu du tuttu.
Pe quantu tempu steppi nterra no seppi mancu iju, quandu j'apriu l'occhi tuttu u mundu era carmu si sentivinu sulu i ceji da notti. Si levau, si fici a cruci e jiu u si nginocchia "o Carvariu" e pregau o Signuri ca u scampau di malispiriti; e nci promettiu ca nci dici na missa pe l'animi du Purgatoriu.
Cu trematò nta ll'anchi rrivau a casa. Pe jornati e jornati nto paisi si parlava comu l'animi du Purgatoriu nci cumpariro a Giacchinu. E ogni vota chi cuntava a storia, tremava e perdiva a vuci. Moriu vecchiu e non seppi ca a chiji tempi i cundannati chi venivinu portati i nu carciru a nn'atru e ncatinati unu cu n'atru, caminavinu i notti e suttu a guardia stavinu mmucciati nto voscu duranti o jornu pe nommu i vidinu i genti.
