Atto primo — Il mastro di forgia


					Raffaele Viviani





1930





Esportato da Wikisource il November 14, 2025. Segnala eventuali errori su it.wikisource.org/wiki/Segnala_errori





ATTO PRIMO





Tela. La scena.

Una delle due stanze, in casa di Giovanni Acciarino, «’o masto ’e forgia[1]», ch’è sita nella popolare zona del Vasto. In prima quinta, a destra, l’ingresso; di fronte, la porta che dà nell’altra camera. Un balconcello, al centro della parete di fronte. Un focolare con relativa cappa, alla parete di sinistra. Poi, un lavandino di ferro, ed un piccolo tavolo di marmo, con sopra, in gran disordine, i più disparati arnesi di cucina. Una tavola grezza al centro, sotto una sospensione che pende dal soffitto annerito. Al lato destro, una cristalliera. Sedie di paglia.

È sera. Una sera di primavera. La camera è vuota. La tenue luce della sospensione illumina fiocamente l’ambiente, che sembra disabitato.

Da sinistra, entra Carmela, la piacente moglie di Giovanni Acciarino. È vestita con ricercatezza, per uscire. Ella corre al balconcello, e guarda con ansia, nel vicolo sottostante. Poi chiama.





Carmela — Peppene’!

La voce di Peppenella — Donna Carme’, dicite.

Carmela — Saglie[2] nu mumento. (Rientra dal balconcello. È come incerta, impacciata, ma anche contrariata. Ad un tratto ha un’idea: prende in fretta una caldaia dal tavolo della «cucina», apre la fontanina, riempie il recipiente d’acqua e lo mette sul fornello).

Peppenella — Permesso?

Carmela — Trase, tra’[3] (Peppenella è una ragazza di servizio, poverissima. La donna, senza guardarla, tenta di ravvivare il fuoco con il manico della ventola. È irritata) Mannaggia! s’è pure stutato[4]!

Peppenella — Aggi’ appiccia’ [5] ’o ffuoco?

Carmela — E sì, famme stu favore… cu ddoie gravunelle[6]… Peppene’, e po’, lassa[7] sta tiana[8] cu ll’acqua, accussì quanno isso vene d’’a fatica[9], trova almeno ll’acqua cavera[10] (Pausa).

Peppenella — (la osserva attentamente, le chiede) — Vuie avit’ asci’[11]?

Carmela (è ritornata al balconcello) — Si, tengo che ffa’[12]!

Peppenella — …Embé, e p’ ’a chiave, comme facite?

Carmela — Resto apierto! (Con stizzosa ironia) Statte attiento: s’arrobbano[13] ’o tesoro ’e San Gennaro. (Pausa) Tu, quann’he fatto, lassa ’a caurara[14] ’ncopp’ ’o ffuoco, appanna[15] ’a porta, e fa’ ’e fatte tuoie. Si ogne tanto te ricuorde, ce viene a da’ n’uocchio[16] (Pausa).

Peppenella (interrompendo il suo daffare al fornello) —…E vuie nun l’aspettate a Don Giuvanne?

Carmela — No! Aggi’ asci’! Tengo che ffa’! Aggia piglia’ aria! Ccà se more[17]!

Peppenella (con la ventola in mano, come un’imbambolata) — Ma avite fatto chiacchiere[18] cu Don Giuvanne?

Carmela (sprezzante) — E sì, facevo chiacchiere! Tenevo tiempo ’a perdere! (Pausa).

Peppenella — …Na paletta nun ce sta, pe’ scava’ nu poco sta cennere?

Carmela (senza guardarla) — No. Fa cu’a maneca[19] d’’o ventaglio.

Peppenella — …E proprio comme ’o ditto[20]: «’A casa ’o ferraro, ’o spito ’e lignammo[21]!».

Carmela — E che nne vuo’ sape’? Cca ce manca tutto cosa!

Peppenella — …’O mmagna’[22], nun credo…

Carmela — Eh! e si arrivata cu ’o mmagna’! (Pausa).

Peppenella (che ha cercato invano sul piano del focolare) — ’E fiammifere addo’ stanno?

Carmela — Llà! (Li mostra sul tavolo. Peppenella accende della cartaccia, vi mette su dei piccoli pezzi di carbone, che prende da un recipiente sotto il focolare, e comincia a sventagliare. L’altra appare sempre più agitata.

Guarda ancora nel vicolo, poi, come colta da un pensiero, che le viene suggerito da un malcelato senso di rimorso) Peppene’… (La ragazza si volta)

… Anze, sa che vuo’ fa’? Si vene maritemo, ca ce staie ancora, e te spia ’e me[23] tu ce ’o ddice: «Donna Carmela è scesa».

Peppenella — …E si isso me addimanna[24] addo’ site juta[25]?

Carmela — Ce ’o ddice: «Nun saccio niente!». He capito? (Con intenzione, insistendo) «Nun saccio niente»!

Peppenella (con una smorfia) — E io niente saccio!

Carmela — Meglio accussi: chiacchiere ’e meno! (Va al balconcello, trasale, fa un cenno giù, verso qualcuno che aspetta, poi, a Peppenella, che di traverso ha osservato ogni cosa, in tutta fretta, con voce incolore mormora) Io vaco[26] primmo[27] ca ven’isso…

Peppenella (con intenzione, fermandola) — E scusate… Allora comme le dico a Don Giuvanne si me spia? Ca nun saccio niente?

Carmela — E niente saie!

Peppenella — Io chesto sto dicenno.

Carmela (aggressiva) — Pecché, sapisse[28] quacche cosa?

Peppenella — No.

Carmela (scattando) — E stanotte nun me retiro.

Peppenella — Accussì lle dico?

Carmela (tormentandosi, decisa) — Tu he ’a dicere ca nun saie niente.

Peppenella — Ah? e mo mm’ ’o state dicenno!

Carmela (per fuorviare il discorso) — Ce ne sta uoglio[29], dint’ ’a butteglia[30]?

Peppenella — Sì.

Carmela — Embé, ’e maccarune[31] s’ ’e ppo ffa’ pure aglio e uoglio. Maritemo cucina buono. Primma ’e se ’nzura’[32], pur’isso se cucinava. (E va al balconcello).

Peppenella (soffiando il fuoco) — E già, ma si chillo vuleva cuntinua’ a cucena’ isso, nun se spusava…

Carmela (senza badarle) — Io vaco.

Peppenella — Jate. (Carmela, rapida, esce. Pausa).

La voce di Elisa — Peppene’?

Peppenella — Trase, Eli’. (Elisa viene dalla porta di strada. E una giovanetta figlia di operai, dall’aria distinta).

ELISA (sorpresa) — Ma che ha fatto, Donna Carmela? è scesa?

Peppenella — Eh! (Come dire: purtroppo) E io appiccio ’o ffuoco pe’ mettere ’a tiana p’ ’a pasta, ’o marito.

ELISA (prorompendo) — Ma siente, è proprio na birbante!

Peppenella — Mo te ne sì accorta?

ELISA - E che caspita! ’O troppo è troppo!… Ce ’o ddaie proprio a capi’, ce ’e ffaie sott’a ll’uocchie[33]…

Peppenella — Pe ce ’e ffa’ vede’ meglio. (Pausa).

ELISA — Addo’ sarrà ghiuta[34]?

Peppenella — A ddu ’amico suio. (Va al balconcello, trasale) ’A vì llà… (Indica un punto giù, in istrada) ’A vi llà[35]… (Ad Elisa, che accorre e guarda con grande curiosità) ’O vì? Chillo ca ’a va appriesso[36]… ca mo s’é accustato…

ELISA (che non ha distinto) — Quale?

Peppenella — Chillu sicco[37], cu ’o scemisso[38] marrò.

ELISA — Sì, sì.

Peppenella — Chillo è isso.

ELISA (rientrando, disgustata) — Giesù! Giesù! E s’ ’a vene a piglia’ fino a ccà sotto?

Peppenella — E ’o vì… ’o staie vedenno cu ll’uocchie tuoie.

ELISA — Giesù! Ma essa, ’e stu marito, nun ne tene proprio cunto[39]?

Peppenella — L’ha fatto ’e ccarte. ’O tene fatto[40].

La voce di Donn’Anna (da destra) — Eli’…

ELISA (accorre alla porta) — Mamma sto ccà, cu Peppenella.

La voce di Donn’Anna — Addo’ staie?

ELISA (gridando) — Ccà, mammà, dinto a ddu Don Giuvanne.

DONN’ANNA (entrando) — Permesso? (È una vecchia dall’aria dolce e bonaria).

Peppenella — Trasite, Donna Nanni’, nun ce sta nisciuno[41]. Stammo sole.

DONN’ANNA — E Donna Carmela?

Peppenella (un po’ interdetta) — È scesa…

ELISA — …È gghiuta cu ’o ’nnammurato ’a via ’e vascio[42]…

DONN’ANNA (con viva meraviglia) — Overo?

ELisa — L’avimmo vista ’a copp’’o balcone!

DONN’ANNA — Uh, Giesù Cristo mio, dalle ’e lume! E Don Giuvanne?

Peppenella — Lle stongo appiccianno io ’o ffuoco, pe’ lle fa’ truva’ almeno nu poco ’e pasta. (Pausa).

DONN’ANNA — Peppene’, ma tu ca staie cchiù dind ’a casa… che dice isso? Sape d’‘a cundotta ’e sta mugliera?

Peppenella — E che ssaccio, Donna Nanni’…

DONN’ANNA — Nun se po di’ manco ca ce mangiasse ’ncoppa, pecché ’o pover’ommo[43] se fatica ll’anema soia[44] Eh! (Come dire: è così) Io, ogne vota ca passo p’ ’a puteca[45], ’o trovo vicino a na ’ncunia[46] ca scorre sudore pe’ tutte pizze[47] Embé, e allora? comme se spiega sta mullezza?

Peppenella — Sarrà carattere; nun vularrà[48] passa’ nu guaio.

DONN’ANNA — Giesù, tu te retire, doppo ca t’hé fatto nu core tanto[49], vide ca sta mugliera toia nun se fa truva’ e te lassa a n’estranea pe’ te fa’ appiccia’ nu poco ’e fuoco, e nun scatte?

ELISA — E cu chi scatta? Si chillo nun trova a nisciuno? (Pausa).

DONN’ANNA — E ’a mugliera quanno vene?!

Peppenella — E chella nun venarra[50] cchiù.

DONN’ANNA — Ce sta pure stu pericolo?

Peppenella — L’ha ditto a mme: «…E stanotte, nun me retiro». (Pausa).

DONN’ANNA — E chi è stu ’nnammurato?

ELISA — Nu miezo sfelenza[51], sicco sicco, cu nu capputtiello[52], cu nu bavero aizato[53]. Rrobba ca, cu nu sciuscio[54], va ’n terra.

DONN’ANNA — E chella, cu chillo marito, faticatore[55], chino[56] ’e salute…

La voce di Don Peppe — Nanni’…

DONN’ANNA (ad Elisa) — Pateto[57] s’è ritirato. (Verso la porta) Gué, gué, sto ccà, dinto a ddu Don Giuvanne.

Don Peppe (entrando) — È permesso? Don Giuvanne… (Si sberretta. È un vecchio operaio, ancora tutto nero di fatica).

DONN’ANNA — Trase, nun ce sta nisciuno.

Don Peppe (alla moglie ed alla figlia) — E che ffacite, lloco[58]?

DONN’ANNA — Niente, stammo parlanno cu Peppenella ’e sta bon’accunto[59] ’e Donna Carmela!

Don Peppe (contrariato) — Jatevenne dint’’a ddu vuie[60]! Ascite dinto[61]! So’ fatte chiste, ca nun ce riguardano.

ELISA (giustificandosi) — Ccà se parlava pe’ dicere…

Don Peppe — ’O pizzo vuosto[62]! (Pausa) Ogge o dimane succede nu guaio, pecché succedarrà, pecché ce avimm’a truva’ ’mmiezo?

DONN’ANNA (al marito) — Donna Carmela ha chiammato a Peppenella pe’ lle fa’ appiccia’ ’o ffuoco, e pe’ lle fa’ mettere ’a tiana.

Don Peppe (serio) — E essa steva cu chillo… L’aggio vista.

DONN’ANNA — Sì?

Don Peppe — Essa m’ha salutato pure. (Pausa).

ELISA — ’O sapite a isso, papà?

Don Peppe — Diceno ch’è nu ribusciato[63] qualunque, ca tene pure ’ammunizione[64]… Nu fracetone[65].

ELISA — Giesù, e ’e che se n’è ’nammurata?

DONN’ANNA — Eh, figlia mia, nuie ati femmene simme capricciose. Quanno n’ommo cchiù ce fa, cchiù ce ne facimmo.

Don Peppe (scattando) — Va’ dinto, miette ’a tavula, nun ave’ nu buffettone[66]! (Rifacendola) «…Cchiù ce ne facimmo…». ’O primme pede stuorto[67] ca mettisse ’n terra te sagliarria[68] ’ncopp’ all’asteco[69] e, ’a copp’’a na seggia[70], te menarrie abbascio[71]

Peppenella (ridendo) — E pecché, ’a copp’ ’a na seggia?

Don Peppe — Pe’ sagli’ cchiu ’ncoppa.

DONN’ANNA — Eh, se dice…

Don Peppe — Se dice? E fance ’a prova[72]! (Scatta) M’avisse pigliato pe’ Don Giuvanne? (Entra Giovanni Acciarino. Quarant’anni. Calmo, impassibile, con i panni da lavoro e il cappello un po’ di traverso. Ha ascoltato le ultime parole di Don Peppe, e non ne sembra sorpreso. Il vecchio, pero, rimane interdetto, nel vederselo davanti cosi, all’improvviso. Peppenella, per rompere il ghiaccio, interviene).

Peppenella — Donna Carmela è scesa.

Giovanni (guardando i presenti) — Continuate. (A Don Peppe) Stavate dicendo: «M’avisse pigliato pe’ Don Giuvanne?». Don Giuvanne è scemo? A criterio vuosto, e a criterio ’e ll’ate, io so’ ’o scemo?

Don Peppe (mortificato) — Permesso. (Fa per andare).

Giovanni — Restate, restate. Continuate pure ’a discussione. Io pozzo[73] pure sentì, tanto… è nu fatto ca nun me riguarda. Me riguardasse, allora sì. Ma, pe’ na cosa di cui mi sento estraneo, nun pozzo piglia’ na compromissione… Io, per farvi capire, songo sulo[74], sulo, Don Pe’! E si passasse, mettimmo, nu guaio, e gghiesse[75] ’n galera, nun tenarrie manco chi me mettesse n’avvocato, chi me lavasse na cammisa[76], chi me purtasse, nun dico nu pranzetiello[77], ma na parola ’e cunforto dint’ ’e ccancelle[78]. Sorema[79]? E sorema ha ben altri doveri, ha dda penza’ ’o marito. (Pausa) Stando così le cose, continuate ’o discorso. Se parlava ’e me? ’e muglierema? Mme piace ’e senti’.

Don Peppe (rabbioso, alla moglie) — Va bbuono? Tu he ’a jetta’ ’o sango dint’’a casa toia[80]!

Giovanni — Giesù! e pecché trattate accussi ’a mugliera vosta? Cchiu calmo e ragionevole di cosi non potrei essere. ’E che m’avarria piglia’ collera[81]? della discussione che stavate facendo sul conto mio? E pare che siete i soli: ne parla tutta Napoli! Perché me la dovrei pigliare proprio con voi? C’è il solo fatto che parlavate di me, in casa mia… Ah, embé, e se è solo per questo, sono pronto a darvi qualche schiarimento maggiore, in modo che voi possiate sapere bene i fatti prima di biasimarmi. (Don Peppe, imbarazzatissimo, vuole congedarsi; Giovanni lo ferma) Ah, no: mo, vi prego, m’avit’a senti’. Dunque, poc’anzi dicevate? «M’avisse pigliato pe’ Don Giuvanne?» È cosi? (Pausa) Guardate, Don Pe’, io songo ommo, songo n’ommo riflessivo… Figurateve, riesco a cchia’[82] ’o fierro, nun chiarrìa[83] muglierema?! (Ad Elisa) Piccere’[84], famme ’o favore, jescetenne[85] nu poco, fance parla’. (Elisa esce. A Peppenella, che apparecchia) Peppene’, lassa sta’.

Peppenella — Ll’acqua se sta ’nfucanno[86], mo ca volle[87], me chiammate.

Giovanni — Grazie. (Peppenella esce. A Don Peppe) Don Pe’, rispondetemi: vuie ca site nu faticatore, ca scennite[88] ’e notte pe’ gghi’[89] a fatica’, e ca passate p’ ’a puteca mia, addo’ me truvate?

Don Peppe — Vicino ’a forgia.

Giovanni — Faticanno! E ’a sera, quanno ve ritirate, addo’ me truvate?

Don Peppe — ’O stesso posto.

Giovanni — Faticanno! E stasera è stata n’eccezione ch’aggio chiuso cchià ampressa[90] pecché avev’a veni’ ccà. Dunque, avimmo assodato ca io songo nu faticatore?

Don Peppe — E chi ’o ppò discunoscere?

DONN’ANNA — Giesù, tutte quante chesto diceno: ca stu trattamento vuie nun v’’o mmeretate[91]

Giovanni (amaro) — Lassammo sta’. Dunque, ’o duvere mio ’e marito qual è? Fare fronte a tutti i miei obblighi, è cosi? Don Pe’, ogne matina ’ncopp’’a stu tavolo, io lascio vinte lire! All’infuori ’e tutt’’o riesto: pesone[92], acqua, lavannara[93], pecché essa nun lava. E pure ’a femmena ’e servizio. E ve pare ca io starrie ’o caso ’e tene’ ’a femmena ’e servizio? Ma io zitto: cinquanta martellate ’e cchiu ’ngopp’a ’ncunia! Ciente gocce ’e sudore supierchio[94]! e mantenimmo Pure ‘a femmena ’e servizio, pecché essa, la mia signora, ’e mmane nun s’ ’e po spurca’! Quindi, pe’ ripiglia’ ’o raggionamento, tutto chello che aggi’a fa’ io, chello ca spetta a me, io ’o ffaccio! Stando così le cose, avarri’a essere l’ommo d’’a casa, no?

Don Peppe — Ah, certo!

Giovanni — ’O padrone assoluto?!

Don Peppe — Giusto!

Giovanni — E invece, io songo ’o zi’ e nisciuno[95], Don Pe’! Oh, e che colpa tento io, si pe’ chesta femmena nun conto niente? Risponnite! (Pausa) Dopo di che… e veniamo al vostro apprezzamento, che è poi l’apprezzamento di tutti: «M’hé pigliato pe’ Don Giuvanne?» Come dire: «Don Giuvanne, si nun è n’imbecille, è per lo meno tre volte buono, che poi è lo stesso». No! Io nun songo n’imbecille, e nun me mancarrie[96] né ’o curaggio né ’a forza… (Pausa) Ottene’ pe’ forza ’ammore, ’o rispetto, ’a cunsiderazione ’e sta femmena, è na cosa ca me lasciarrie[97] troppo ’a vocca amara pe’ tutta ’a vita! ’Ammore, comme vulimmo dicere, ’o rispetto… ’o rispetto, comme ’o vulimmo chiamma’, nun se conquista cu ’a forza, se conquista cu ’a bontà. Dice: ma tu si troppo buono; e che aggi’a fa’! Aggi’a passa’ nu guaio? E po’, nun moro[98] pur’io ugualmente? si io nun ce pozzo rinunzia’?! Cuntatte[99]? cu essa, niente? Ma è viva, campa. Embé,’o penziero sulo ca campa, e ca sempe m’è mugliera, me da ’a forza ’e campa’ pure a me! Che aggi’a dicere? Sperammo ca ’o Signore, quaccheduno… lle desse ’e lume, e ’a facesse ravvede’!

Don Peppe — Capisco, vuie site malato ’e sta femmena; e nun ve ne putite libera’.

Giovanni — Malato! Tengo na malatia inguaribile! E, d’altra parte, ’o matrimonio chest’è… Però, Don Pe’, comme moralità, nisciuno me po dicere niente. (Pausa) Me stesse zitto pecché ce truvasse nu tornaconto?

Don Peppe — No, che dicite? Vuie?!

Giovanni — E dunque? Io resto onorato ugualmente quanno aggio fatto tutt’’o duvere mio; quanno ’e mmane, ’a faccia, ’o pietto se so’ abbrusciate[100] vicino a na carcara[101] ’e fuoco pe’ ffa’ ll’ommo!… L’onore? L’onore è personale! Chi ’o tene, ’o tene, e chi nun ’o tene, nun ’o tene… Dimane, mettiamo, io arrubbasse[102], muglierema è ’a mariola [103]? o essa sgrava[104] e io songo puerpero? Che me ne ’mporta a me ca ’o Pataterno, cu nu gesto, ha piazzato l’onore ’e ll’ommo… dint’ ’e mmane ’e na femmena! No! l’onore ’e ll’ommo nun pò sta’ dint’ ’e mmane ’e una ca tene ’a vesta… E quanno ’a femmena manca, come forse nel caso mio, ’a svergognata è essa, nun songh’i’. Io nun c’entro! N’ommo ca sta quattuordice ore ’o juorno vicino ’o ffuoco e cu ’o martiello ’mmano pe’ nun fa’ manca’ niente a na femmena; niente, Don Pe’, è n’ommo onesto!

Don Peppe — Avite ragione!

Giovanni — Aggio ragione? E allora, aggio fernuto[105]. Scusate d’ ’e cchiacchiere; e quando sentirete da oggi in poi: «Cchiò—cchiò paparacchiò[106]…» correggete! (Va al fornello) Eh, s’è stutato tutte cose. (Chiama dal balconcello) Peppene’!

LA VOCE DI PEPPENELLA – Don Giuva’!

Giovanni — Saglie, sa’[107]

Don Peppe — Don Giuva’, si nun facite cerimonie, senza ca ve pigliate fastidio, vuie cu nnuie ce capite[108].

Giovanni — Grazie. Ve faciarrie[109] na brutta cumpagnia.

Don Peppe — E appunto per questo.

DONN’ANNA — Vi distraite nu poco, vuie ’o ssapite, io cucino sempe a caurarone[110]

Giovanni — N’ata vota, grazie.

PEPPENELLA (entrando) — Pozzo mena’?

Giovanni — Mena, me’… Mena tutto cosa ’a copp’’abbascio[111]

PEPPENELLA (sgomentata) – E pecché?

Giovanni — S’è stutato ’o ffuoco!

PEPPENELLA — Uh, e io mo subito appiccio…

Giovanni — Lascia sta’. Tanto, nun tengo genio[112].

DONN’ANNA (a Peppenella) — Avimmo ditto pure si vuleva mangia’ cu nnuie.

ELISA (entrando) — Papà, ’o mangia’ è pronto.

Don Peppe — Don Giuva’, e allora datece ’o permesso.

Giovanni — Jate, bona salute. (Don Peppe ed i suoi escono. Pausa. A Peppenella) Tu l’he vista… quanno è scesa?

PEPPENELLA — Sì.

Giovanni — T’ha rimasto quacche ’mmasciata[113]?

Peppenella (impacciatissima) — No. Sulo ha ditto: «Si te spia addo’ so’ gghiuta, tu rispunne… Nun saccio niente…»

Giovanni (senza guardarla) — E tu niente saie, é ove[114]?

Peppenella — E no.

Giovanni — Proprio niente?

Peppenella — E… ma uno v’ha dda ferni’ ’e ’ngrussa’ ’e sango[115]?

Giovanni — Io? E pecché nun te paro[116] calmo abbastanza? Nun è ca m’interessasse eccessivamente… ma almeno pe’ me regula’ pur’io, pe’ sape’ che aggi’a fa’… Dimane ’o padrone ’e casa vo sape’ che faccio cu l’affitto… E si songo destinato a campa’ sulo, nun ’o rinnovo, ’o cuntratto… ’a licenzio ’a casa… Io? Io me faccio duie scannatielle[117] ’e fierro; ddoie tavole m’ ’e scengo, e m’arrangio abbascio ’a puteca[118], affianco ’a forgia… Tengo pure ’o riscaldamento. (Pausa) Dunque… Proprio niente ha ditta essa? Proprio niente saie?

Peppenella — Niente… Sulo aggio ’ntiso[119] ca murmuliava: «E stanotte nun me ritiro!» (Giovanni trasale) po’ ha fatto segno a uno ’a copp’ ’o balcone, e quanno è scesa io aggio guardato, e aggio visto ca ’a mmità d’ ’o vicolo, st’ommo s’è ayvicinato a essa; e hanno avutato[120] tutt’e dduie p”o vico ’a Menesta.

Giovanni (impassibile) — Ah?! E allora overo nun saie niente. (Peppenella va al fornello, in fretta) Lascia sta’… Lascia sta’…

Peppenella — E che facite? Rummanite diuno[121]?

Giovanni - E tanto, ’o magna’, nun me faciarrie salute.

Peppenella (affettuosa) — V’ ’o vvaco[122] a piglia’ io quacche cosa cucenata?

Giovanni (riflette, poi, facendosi forza) — Si, Peppene’. Tanto, ’o dispietto a chi ’o faccio? Dimane tengo ’a ddiece d’ ’a fatica ’a fa’… Famme ’o favore, vide Don Salvatore ’o canteniere che ttene ’e pronto. Ma senza di’ ca serve pe’ mme. Saie, se parla… stu nomme mio già va pe’ sotto e pe’ coppo[123]… M’hé ’a credere, Peppene’, vulesse spari’! (Pausa) Me ne jarraggio[124] pure ’a cca, pe’ nun trasi’[125] cchiù dint’ ’a stu vico… A n’atu quartiere, facce nove… E fino a quanno nun arriva ’a nutizia, stongo n’anno cuieto, Va’, va’…

Peppenella — Dico ca è rrobba nosta. (Esce in fretta. Giovanni si toglie la giacca, restando con la sola camicia di flanella scura. Va al fornello, rovescia Vacqua della caldaia in una bacinella e comincia a lavarsi, prendendo una manata di sapone da bucato, ch’era lì. Man mano la sua faccia da annerita che era si rischiara ed appare l’uomo sano e di buona salute).

UNA VOCE DALLA STRADA — Don Giuva’!

Giovanni (corre al balconcello) — Chi è?

LA VOCE — Pozzo sagli’?

Giovanni — Si, Carlu’, saglie. (Si asciuga il volto, le mani, rimette la giacca).

Carluccio (entrando) — Permesso? (È uno degli operai dell’officina, dove lavora Giovanni Acciarino).

Giovanni — Trase.

Carluccio (s’avanza, da una rapida occhiata intorno) — State sulo?

Giovanni — Sulo!

Carluccio (un po’ interdetto) — Allora nun me songo sbagliato…

Giovanni (con un sobbalzo) — Hè visto a essa?

Carluccio — Si.

Giovanni — Cu chi jeva[126]?

Carluccio — Cu ’o stesso!

Giovanni (s’accascia).

Carluccio (come per confortarlo) — Ma, si ’o vedisseve, va’ tre cienteseme.

Giovanni (con uno scialbo sorriso) — Nun arrivano a se’ cienteseme tutt’ ’e dduie! (Pausa) E si ce jesse[127] pur’io, nun arrivarriemo[128] a duie solde tutt’ ’e ttre!

Carluccio (con impeto) — E pecché?

Giovanni (lo fissa) — E pecché nun vaco niente manch’io.

Carluccio — Eh! (Pausa).

Giovanni — So’ nu schiavo ’e sta femmena, cu tutto chello ca mme fa. Essa ’o ssape e perciò se n’ha pigliato[129]…

Carluccio (sinceramente compreso) — Cos’ ’e pazze.

Giovanni — No: cos’ ’e femmene. E penza’ ca nun era accussi’!! Si credesse a cierti ccose, avarri’a penza’ ca quase quase ll’hanno fatta quacche fattura.

Carluccio — Giesù! ma chella v’adurava ’e penziero[130]… V’annummenava [131]

Giovanni — E mo… (Fa un gesto come dire: «Siamo lontani») overo so’ arrivato a San Giuvanne[132]. E stanotte arrivo a Torre ’o Grieco[133], o addirittura., a Pumpeie![134]… Chisa dint’ a qua’ scavamiento[135] e chillo vaco a ferni’…

Peppenella (rientra) — Permesso?

Giovanni — Trase, Peppene’.

Peppenella — Don Salvatore tene baccalà in bianco e custatelle ’e piecoro[136]

Giovanni (energico) — No, niente piecoro. (Pausa) Manco comme magna’[137] ha da trasi’ ’o piecoro dint’ ’a casa mia. (Pausa) E niente baccalà. (Carluccio guarda male Peppenella che, con un’occhiata, giustifica la sua involontaria colpa).

Peppenella — E allora?

Giovanni — Nun voglio niente.

Peppenella — Ve cuccate[138] diuno?

Giovanni — Pe’ na notte, nun se more. (Pausa) Si cchiu tarde tengo famma[139], scengo io. Tanto stanotte, che vvuo’ durmi’?

Peppenella (con prepotenza cordiale) — Io mo v’ordino ’e maccarune, e n’ata cosa a piacere!

Giovanni (le afferra un braccio) — Gué!

Peppenella (si svincola, decisamente) — Niente, avit’a mangia’. Pe’ tutto ’o riesto, mme date na voce. Tanto, io primma ’e ll’una, nun me cocco! (Esce in fretta).

Giovanni (si accende un mezzo sigaro, siede, poi) — Carlu’, nun te ’nzura’!

Carluccio — Manco si me sparano!

Giovanni — Na femmena te saglie ’e sette ciele… Na femmena te sprufonna sotto terra. Te fa ammarcia’[140] a n’ommo a fronte aizata[141], ca tutt’’a ggente dice: «Jh che ommo è chillo» O t’ ’o fa sta’ cu’a capa ’mmiez’ ’e scelle[142], comme a nu palummo[143]… (Ride, amaro) Cheste so’ ’e cose ’e pazze, Carlu’! (Pausa) E cosi: eccomi qua, doppo na jurnata ’e fatica: senza appetito, senza suonno, senza pace… e quann’è all’urdemo[144] pure senza… ll’onore!! (Ride ancora).

Carluccio (serio) — Ah, no: senza ll’onore, nun l’avit’a dicere!

Giovanni — E che ’o ddich’io? ’O ddiceno ll’ate! Chisto è ’o munno[145]! Cosi vuole la società! Na femmena se mantene bbona[146]? ll’ommo é onesto! Lle fa nu tuorto? ll’ommo è scurnacchiato[147]! Io nun ce pozzo penza’… Vedite ’o Padreterno addo’ ll’é gghiuto a mettere st’onore ’e ll’ommo! (Pausa) Adda’ ca, sicondo me, ll’onore ’e ll’ommo avarri’a essere comme ’o dulore ’e panza: chi ’o tene, ’o tene. (Pausa) Oh, e mettiamo ca uno invece ’e ll’onore tene ’o disonore… E ch’è fatta na malatia infettiva, ca uno che ’a piglia, ’a mmesca a[148] tutt’ ’a famiglia? Ma faciteme ’o favore! (Pausa).

Carluccio — Ma comme ha avuto origine sta freddezza cu ’a mugliera vosta, stu cambiamento?

Giovanni — Neh, comme ha avuto origine… (Si gira, osserva la fontanina) Comme a funtana, ’o vì? a goccia a goccia. Po’ accumminciaie a scorrere miccio miccio[149]; po’ a mena’ forte; e po’ se spanaie ’o rubinetto, e s’è allagata na casa. (Si guarda intorno) T’ ’e rricuorde sti ddoie cammarelle[150]? Apprimma[151] erano na reggia: mo so’ addeventate na stalla. Che vvuo’ fa’? Muglierema[152] m’ha criato[153] ll’ambiente adatto. Logico: io n’animale so’…

Carluccio — Nun ’o ddicite!

Giovanni (scattando) — E che sso’[154]? Nun so’ nu ciuccio ’e carretta[155] pur’io, nato sulo p’’a fatica e pe’ tira’? Sulo ca ’o ciuccio, ogne tanto, trova na scesa[156] ca lle mena ’a carretta ’ncuollo e ll’agevola ’o cammino A me, invece, pure ’a scesa m’è cuntraria: pecché, agevulanneme[157] ’o cammino, mme fa scennere[158] cchiu ampressa a precipizio… E mo, ’o vì? ’ncopp’ ’a scesa, sto…

Carluccio — Beh, vulite niente?

Giovanni — No, dimane ’a stess’ora: ’e sseie. S’hann’a cunzigna’ref>S’hann’a cunzigna’: si devono consegnare.</ref> chilli duie cancielle[159] e chella ringhiera.

Carluccio — Che facite mo?

Giovanni — Nun ’o ssaccio.

Carluccio — Buonasera. (esce).

Giovanni — Buonasera. (Pausa. Ad un tratto, dal vicolo, attraverso il balconcello, salta nella camera una pietra, alla quale è stata legata una lettera. Giovanni la raccoglie, corre rapido al balconcello e guarda in istrada, con viva ansia. Ad un tratto grida) Carlu’! afferra a stu guaglione[160]! Arrivalo[161]! arrivalo! (È sconvolto. Rientra dal balconcello, apre la lettera e si dispera, perché non sa leggere. Torna al balconcello, guarda ancora in istrada, come a voler chiamare qualcuno che gli legga lo scritto. Nessuno. Guarda ancora la lettera, ha l’ansia di conoscerne il contenuto. Si avvicina alla porta e chiama) Don Pe’!

La voce di Don Peppe — Vulite a mme?

Giovanni — Si, pe’ gentilezza: venite nu momento.

Don Peppe (accorre, ancora con il tovagliolo al collo, e masticando un boccone. Si pulisce le labbra) — Dicite.

Giovanni – Don Pe’, nu guaglione, ’a vascio, ha menata sta lettera arravugliata[162] attuorno a sta preta[163]. Sarrà quacche nutizia ’e muglierema. Vedite che dice. (Gli porge la lettera).

Don Peppe (preoccupato) – Don Giuva’… (È reticente, non vuole compromettersi, mentisce) e io nun saccio leggere.

Giovanni — Manco[164] vuie? (È avvilito).

DONN’ANNA (entrando) — Permesso? Ch’è stato?

Don Peppe — ’A vascio hanno menata sta lettera cu sta preta a Don Giuvanne. Sarrà certo quacche nutizia d’ ’a mugliera. (Le fa cenno furtivo di non leggere la lettera).

Giovanni — Donna Nanni’, pe’ favore, liggite[165].

Don Peppe — E chella… nun tene ’a lente[166]

Giovanni — Per gentilezza, saglite nu mumento.

DONN’ANNA (ha capito che deve mentire) – Già… Proprio stasera me s’è rotta ’a lente.

Giovanni — Manco vuie? E ’a figlia vosta?

DONN’ANNA (suo malgrado, s’avvicina alla porta, e chiama) – Eli’!

Don Peppe (preoccupato, alla moglie) – Ce ’a fa? (cioè: sa leggere?).

DONN’ANNA — E comme! (Ad Elisa, che entra) Eli’, liegge sta lettera! (Nel porgergliela, le fa un cenno di rifiutarsi).

ELISA (spiega il foglio, confusa) Per adesso?

Giovanni — No, per domani! (A Donn’Anna, seccato) E ’a chiammate pure?

Don Peppe — Ma è na cosa ca chella pò leggere?

Giovanni — È giusto! (Prende la lettera dalle mani della ragazza).

Carluccio (entra trascinando, per il collo un ragazzo di strada, scalzo, lacero, scamiciato) — Ccà sta ’o guaglione!

Don Peppe — ’O guaglione che ha menata ’a lettera?

Giovanni — Sissignore, isso è. Chesta è ’a lettera. Vedimmo apprimma che ddice. (La porge a Carluccio).

Carluccio (fa per leggerla, ci pensa su, e balbetta) — Nun ce veco[167]. C’è poca luce…

Giovanni — Ma sentite…! (Fissa il foglio, poi, al ragazzo) Che ddice sta lettera?

IL RAGAZZO — E chi ’o ssape?…

Giovanni — Manco tu? (Scattando) Ccà nisciuno sape leggere?

IL RAGAZZO — Io aggio avuto tre lire pe’ menarla dint’ ’o balcone.

Giovanni — Chi te l’ha data sta lettera?

Carluccio — Donna Carmela, me l’ha ditto. (E mostra il ragazzo).

Giovanni — Essa?! E che vvò?

DONN’ANNA — E vedite chello che ddice ’a lettera.

Giovanni (agitato, rabbioso) — E a chi chiammammo[168]? (Si guarda intorno).

ELISA — ’o canteniere.

Giovanni — E si nun sape leggere manch’isso, spannimmo ’e ppenne pe’ senza niente[169]?

Carluccio — E no: sape leggere. Fa ’e cunte a tavola.

IL RAGAZZO (a Don Giovanni) — E me ne vulite fa’ i’?

Giovanni — Aspetta! Si nun vedimmo apprimma ’a lettera che ddice…

IL RAGAZZO — E ccà nisciuno sape leggere.

Giovanni (irritato) – Mo t’ ’o dongo nu schiaffone! (Pausa) Chillo ce ha dda offendere pure!

IL RAGAZZO — Ah? E liggite!

ELISA (affacciandosi al balconcello, chiama) — Don Salvato’! Don Salvato’! (Parlando in istrada) Giuvinò, chiammate nu mumento ’o padrone….

UNA VOCE DAL VICOLO — Don Salvato’!

Giovanni (affacciandosi anche lui) — Don Salvato’…

LA VOCE DI DON SALVATORE — Dicite, Don Giuva’.

Giovanni — Per gentilezza, saglite nu mumento.

LA VOCE DI DON SALVATORE — Subito. (Giovanni rientra in casa).

Carluccio — Certo, na cosa, sta carta l’ha dda dicere.

Giovanni (sicuro) — Mme dice ca nun vene cchiu.

DON SALVATORE (entra, scamiciato, con il grembiule bianco e con un’aria frettolosa) – Si può?

Giovanni — Trasite, Don Salvato’.

DON SALVATORE — Ce l’aggio ditto a Peppenella: ce sta ’o piecoro…

Giovanni (seccato) — Dalle cu ’o piecoro!

DON SALVATORE (completando il suo menu) —… ’o baccalà fritto, na bistecca, ’e maccarune…

Giovanni — No, Don Salvato’, nun se tratta ’e mangia’. Ecco: pe’ favore, liggitece[170] sta lettera.

DON SALVATORE (sospettoso) — E cu tanta gente ccà, chiammate apposta a mme pe’ leggere na lettera?

Giovanni — Liggite, vi prego. (Gli dà il foglio e passeggia nervosamente, per non inveire contro tutti).

DONN’ANNA (a Don Salvatore, che si accinge a scorrere lo scritto, piano) È na lettera d’’a mugliera ca se n’è gghiuta.

Carluccio — Essa l’ha fatta mena’ pe’ stu guaglione dint’ ’o balcone.

Don Peppe — Ccà nisciuno ce l’avimmo vuluta leggere, pe’ nun ce mettere ’mmiez’a nu guaio.

DON SALVATORE (scattando) — E ce l’aggi’a leggere io?! Stateve buono[171] On Giuva’! (Getta la lettera sul tavolo, e s’avvia alla porta).

Giovanni — Venite ’a ccà[172]!

DON SALVATORE — Nun saccio leggerei Affari che non mi riguardano! (Esce).

Giovanni (non riuscendo più a frenarsi) – Ma sango d’’a marina… (Afferra il foglio, lo gualcisce, poi, contro tutti) E che Ddio! ccà nisciuno sape leggere?!

Don Peppe (calmo) — Don Giuva’, ma manco vuie sapite leggere.

Giovanni (si calma alquanto) — È giusto. (Poi, d’improvviso, a Carluccio) Mine a chisto[173] dint’ ’a cammarella! (Indica il ragazzo). Statte ’e guardia ccà. Mo scengh’io. Aggi’a truva’ a quacche anema ’o Priatorio ca m’’a legge sta lettera!

IL RAGAZZO (protestando, a Carluccio che lo spinge verso la cucina) – Ma quanto dura stu fatto?

Giovanni (violento) — Aspetta!

Carluccio — Fino a quanno se trova a n’anema ’o Priatorio ca legge ’a lettera!

IL RAGAZZO — E si st’anema o Priatorio nun se trova, io, pe’ ttre lire, passo tutt’ ’a nuttata ccà?

TOTONNO (entrando) — Permesso? (È un tipo di commerciante. Serio, baffuto, un po’ torvo).

Giovanni (ricordandosi di lui) — Uh, Don Anto’, scusate…

TOTONNO (seccato) — Ma che avite fatto, ’On Giuva’, avite chiusa cchiu ampressa ’a puteca?

Giovanni — Si, aggi’avuto che ffa’.

TOTONNO — E io v’avevo pregato ca ’e fierre[174] d’’o lietto mme servevano! E si no stasera che faccio? cocco ’e ccriature[175] pe’ terra?

Giovanni — Avite ragione, ’On Anto’. Ma io ’e ttengo fatte. (A Carluccio) Te dongo[176] nu mumento ’a chiave, e c’ ’e vvaie a piglia’.

TOTONNO — Grazie. (A Carluccio) Scusate, se vi faccio incomoda’.

Carluccio — Prego. (A Giovanni) A stu guaglione v’ ’o lascio, o m’ ’o porto?

IL RAGAZZO (supplichevole) — Io tengo a mammema[177] sola, ca m’aspetta. Lle voglio purta’ pure ’e ttre lire…

Giovanni — E tanto, chisto nun sape niente.

IL RAGAZZO — A mme ’a lettera me l’ha data na femmena.

Giovanni — ’O ssaccio. (Pausa) vattenne[178]!

IL RAGAZZO — Oh! Benedetta ’a Madonna! (Esce correndo)

TOTONNO (a Carluccio) — vulite ca vengo cu vvuie?

Giovanni (come colto da un’idea improvvisa) — No restate ccà. (A Carluccio) Va’. (Carluccio esce. Agli altri) Don Pe’, grazie, potete andare.

Don Peppe — Prego. (Esce con la moglie e la figlia)

Giovanni (dopo una pausa ostentando un sorriso) – Don Anto’…

TOTONNO — Dite…

Giovanni — V’aggio fatto nu bellu servizio

TOTONNO — Non lo metto in dubbio. (Esce fuori dal balconcello e guarda, distrattamente, nel vicolo).

Giovanni (finge, in fretta, di raccattare la lettera da terra) — Don Anto’!

TOTONNO — ’On Giuva’!

Giovanni — V’è caduta sta carta. (Gliela porge).

TOTONNO — No.

Giovanni — Nun è ’a vosta?

TOTONNO — No.

Giovanni — Ma vedete almeno… Mia non è.

TOTONNO (prende il foglio, lo guarda un attimo, fissa Giovanni, gli chiede) — Ma che ddice?

Giovanni ’A me ’o vvulite sape’?

TOTONNO — Allora si aspettate ca v’ ’o ddich’io…

Giovanni — Nun sapite leggere?

TOTONNO — Si. Saccio leggere. Ma nun me mmisco miez’a ccierti fatte[179]

(Pausa) Don Giuva’, ccà nisciuno ve l’ha vuluta leggere… v’ ’a liggev’io?

Giovanni (meravigliato vivamente) — Chi ve l’ha ditto, stu fatto?

TOTONNO — ’O canteniere abbascio ’o palazzo.

Giovanni — Isso! (È esasperato) Ma guardate: manco a farlo apposta! Se so’ date appuntamento tuttu quante a nu pizzo[180]…

TOTONNO — Chi?

Giovanni — Comme, chi? Tutte chille ca nun sanno né leggere, né scrivere, né prucedere ’a galantuommene!

TOTONNO (offeso) – ’On Giuva’, badate comme parlate!

Giovanni (dominandosi) — È giusto! Scusatemi tanto: sto un po’ bevuto.

TOTONNO — Ah? E allora sentite nu cunziglio d’ ’o mio: spugliateve e cuccateve, accussì diggerite’ a pelle.

Giovanni (lo guarda, poi, con voce spenta) — E accussì faciarraggio[181]

La voce di Carluccio (dal vicolo) — Princepa’[182] io sto ccà.

Giovanni — Don Anto’, ’e scanne[183] stanno abbascio.

TOTONNO — E quant’è?

Giovanni — Jate, v’ ’o vvedite cu ’o giovane. (A Carluccio che entra) Carlu’, tu saie ’o prezzo. (A Totonno) Buonasera.

TOTONNO — Buonasera.

Giovanni — Buonasera. (Totonno esce).

Carluccio — Princepa’, che aggi’a fa’?

Giovanni — Va’ te cocca[184]. E dimane, ampressa.

Carluccio — …Che diceva ’o biglietto?

Giovanni — Mo scengo, e veco chi me l’ha dda leggere.

Carluccio — Don Antonio manco sape leggere?

Giovanni — Sanno leggere! Sanno leggere! Ma… chi pe’ fforma, chi pe’ nun se cumprumettere, chi pe’ rispetto e chi pe’ nun me da’ collera, addeventano ciuccie tuttu quante, camme a mme! (Pausa) Buonasera.

Carluccio — Buonasera. E pensate ’a salute. (Esce).

Giovanni — E pensammo ’a salute. (Pausa).

Peppenella (entra con un piatto coperto) — Io traso?

Giovanni — Viene, vie’.

Peppenella (apparecchia la tavola, prendendo l’occorrente dalla cristalliera).

Giovanni — Peppene’, pochi preparativi. (Musica. Pausa. Egli guarda ancora la lettera in silenzio. Dall’osteria sottostante sale il suono d’un mandolino e d’una chitarra) ’O vì, tenimmo pure ’a musica.

Peppenella – So’ ’e sunature ’e dint’a ddu Don Salvatore!

Giovanni — …N’atu ciuccio! (Sorride, amaro).

Peppenella (mostrando i maccheroni fumanti, in tavola) — Meh! nun v’’e ffacite fa’ fridde[185].

Giovanni — Mo mangio. Te ne puo’ gghi’, grazie.

Peppenella — Magnate! E pensate a vvuie! (Esce).

Giovanni (rimesta i maccheroni nel piatto, ma lascia cadere la forchetta. Ripiglia la lettera, la guarda, quindi s’affaccia al balconcello, ossessionato dal proposito di voler trovare qualcuno a cui rivolgersi… Il vicolo è ormai quasi deserto. Ha l’impulso di voler gettar via la lettera, ma si trattiene dal farlo, e torna alla tavola, deciso, strappando il foglio in mille pezzi. Siede, fa per mangiare, ma non può. Di scatto si china, raccatta i pezzetti di carta e tenta di sistemarli insieme, in un angolo della tavola. È un’impresa impossibile. Ha una crisi di pianto, uno sfogo, ora ch’è solo. Dal vicolo sale ancora la musica).

FINE DEL PRIMO ATTO



↑ ’o masto ’e forgia: il maestro di fucina.

↑ Saglie: sali.

↑ Trase, tra’: entra, entra.

↑ stutato: spento.

↑ Aggi’ appiccia’: devo accendere.

↑ cu ddoie gravunelle: con poche carbonelle.

↑ lassa: lascia.

↑ tiana: pentola.

↑ vene d’’a fatica: torna dal lavoro.

↑ cavera: calda.

↑ avit’‘asci': dovete uscire.

↑ tengo che ffa': ho da fare.

↑ s‘arrobbano: potrebbero rubare.

↑ ‘a caurara: la caldaia.

↑ appanna: socchiudi.

↑ A da’ n’uocchio: a dare uno sguardo.

↑ se more: Si muore, non si respira.

↑ avite fatto chiacchiere: avete avuto un litigio.

↑ 'a maneca: il manico.

↑ 'o ditto: il proverbio.

↑ «’A casa ’o ferraro, ’o spito ’e lignammo!»: nella casa del ferraio, lo spiedo di legno!

↑ O mmagna’: la roba da mangiare.

↑ ’te spia ’e me: ti chiede di me.

↑ addimanna: domanda.

↑ addo’ site juta: dove siete andata.

↑ vaco: vado.

↑ primmo: prima.

↑ sapisse: forse sai?

↑ uoglio: olio.

↑ buttegla: bottiglia.

↑ maccarune: maccheroni.

↑ ’e se ‘nzura’: di sposarsi.

↑ ce ’e ffaie sott’a l’uocchie: lo tradisci spudoratamente.

↑ ghiuta: andata.

↑ ’A vi llà: eccola, sta li.

↑ ca ’a va appriesso: che la segue.

↑ sicco: secco.

↑ scemisso: soprabito leggero (dal francese chemise).

↑ nun ne tene cunto: non ne fa alcun conto.

↑ ’O tene fatto: è sicuro di dominarlo.

↑ nisciuno: nessuno.

↑ ’a via ’e vascio: giù nella strada.

↑ ’o pover’ommo: il povero uomo.

↑ se fatica ll’anema soia: lavora senza risparmiarsi.

↑ p’’a puteca: per la bottega.

↑ ’ncunia: incudine.

↑ pe’ tutte pizze: da tutte le parti.

↑ vularrà: vorrà.

↑ ca t’hé fatto nu core tanto: che hai lavorato tanto.

↑ venarrà: verrà.

↑ sfelenza: scalzacane.

↑ capputtiello: cappotto misero.

↑ aizato: alzato.

↑ sciuscio: soffio.

↑ faticatore: (buon) lavoratore.

↑ chino: pieno.

↑ Pateto: tuo padre.

↑ lloco: là.

↑ bon’accunto: buona cliente.

↑ Jatevenne dint’’a ddu vuie!: andate a casa vostra!

↑ Ascite dinto!: entrate in casa vostra!

↑ ’O pizzo vuosto!: Al posto vostro!

↑ ribusciato: debosciato.

↑ ‘ammunizione: l’ammonizione (di polizia).

↑ Nu fracetone: uno svogliato, un nullafacente.

↑ buffettone: scappellotto, schiaffo.

↑ Pede stuorto: piede storto.

↑ te sagliarria: ti farei salire.

↑ all’asteco: sul lastrico solare.

↑ ’a copp’‘a na seggia: da una sedia.

↑ menarria abbascio: butterei giù.

↑ fance ‘a prova!: provaci!

↑ pozzo: posso.

↑ Sulo: solo

↑ Ghiesse: andassi

↑ Cammisa: camicia

↑ Nu pranzetiello: un buon pranzo

↑ Dint’ ’e cancelle: in carcere

↑ Sorema: mia sorella

↑ hé ‘a jetta’ ’o sango dint’‘a casa toia!: te ne devi andare in fretta a casa tua!

↑ m’avarria piglia’ collera: dovrei dispiacermi.

↑ a cchia’: a piegare.

↑ chiarria: piegherei.

↑ Piccere’: piccolina, bambina.

↑ jescetenne: esci.

↑ ’nfucanno: riscaldando.

↑ volle: bolle.

↑ scennite: scendete.

↑ pe’ gghi’: per andare.

↑ ampressa: presto.

↑ nun v’’o mmeretate: non ve lo meritate.

↑ pesone: l’affitto dell’abitazione.

↑ lavannara: lavandaia.

↑ supierchio: più del necessario.

↑ ‘o zi’ nisciuno: una persona priva d’importanza.

↑ Me mancarrie: mi mancherebbe

↑ Me lasciarrie: mi lascerebbe

↑ Moro: muoio

↑ Cuntatte: contatti

↑ abbrusciate: bruciate.

↑ carcara: fornace di calce.

↑ arrubbasse: rubassi.

↑ mariola: ladra.

↑ sgrava: partorisce.

↑ femuto: finito.

↑ Cchio—cchiò paparacchiò: una serie di parole che chiudono un lungo racconto.

↑ Saglie, sa’: sali, sali.

↑ cu nnuie ce capite: potete unirvi a noi.

↑ Ve faciarrie: vi farei.

↑ io cucino sempe a caurarone: cucino sempre in abbondanza.

↑ ’a copp’’abbascio: da sopra a giù.

↑ nun tengo genio: non ho voglia.

↑ T’ha rimasto quacche ’mmasciata?: ti ha lasciato detto qualcosa?

↑ è ove’?: è vero?

↑ v’a dda… ’e ‘ngrussa’ ’e sango?: deve contribuire alla vostra rabbia?

↑ Te paro: ti sembro

↑ Scannatielle: panchette, sgabelli

↑ M’’e scengo… ’a puteca: le porto nella bottega

↑ Aggio ’ntiso: ho sentito

↑ Hanno avutato: hanno girato

↑ Rummanite diuno: restate digiuno

↑ V’ ’o vvaco: ve la vado

↑ Va pe’ sotto e pe’ coppo: circola di qua e di la, troppo spesso.

↑ Me ne jarraggio: me ne andrei

↑ Trasi: entrare

↑ Cu chi jeva?: con chi stava?

↑ Ce jesse: ci andassi

↑ Arrivarriemo: arriveremmo

↑ Se n’ha pigliato: ne ha abusato

↑ V’adurava ’e penziero: vi adorava solo al pensarvi

↑ V’annumenava: vi nominava

↑ San Giuvanne: San Giovanni a Teduccio

↑ Torre ’o Grieco: Torre del Greco

↑ Pumpeie: Pompei

↑ Scavamiento: scavo

↑ Custatelle ’e piecoro: costolette di pecora

↑ Comme magna’: come mangiare

↑ Cuccate: coricate

↑ Famma: fame

↑ Ammarcia’: marciare

↑ A fronte aizata: a testa alta

↑ Cu ‘a capa ’mmiez’ ’e scelle: con la testa bassa, mortificato

↑ Palummo: colombo

↑ All’urdemo: all’ultimo

↑ ’o munno: il mondo

↑ Bbona: buona, onesta

↑ Scurnacchiato: ampiamente cornificato

↑ ’a mmesca a: contagia

↑ Miccio miccio: debolmente

↑ Cammarelle: camerette

↑ Apprimma: prima

↑ Muglierema: mia moglie

↑ M’ha criato: mi ha creato

↑ sso’: sono.

↑ ciuccio ’e carretta: asino da carretta, uomo buono solo a lavorare.

↑ scesa: discesa.

↑ ageoulanneme: agevolandomi.

↑ scennere: scendere.

↑ cancielle: cancelli.

↑ guaglione: ragazzo.

↑ Arrivalo: raggiungilo!

↑ arravugliata: avvolta.

↑ preta: pietra.

↑ Manco: nemmeno, neppure.

↑ liggite: leggete.

↑ ’a lente: gli occhiali.

↑ Nun ce veco: non ci vedo.

↑ chiammammo: chiamiamo.

↑ spannimmo ’e ppenne pe’ senza niente: diffondiamo una notizia inutilmente.

↑ liggitece: leggeteci.

↑ Stateve buono: statemi bene, vi saluto.

↑ ’a ccà: qua.

↑ Mine a chisto: spingi questo.

↑ ’e fierre: i ferri.

↑ cocco ’e ccriature: faccio dormire i bambini.

↑ Te dongo: ti do.

↑ a mammema: mia mamma.

↑ Vattenne: vattene

↑ Me mmisco ’mmiez ’a certi fatte: mi immischio in certe faccende

↑ a nu pizzo: nello stesso posto.

↑ Faciarraggio: farò

↑ Princepa’: padrone del negozio. (Cfr. Viviani, Teatro, III, p. 172, n. 278)

↑ ’E scanne: gli sgabelli

↑ Va’ te cocca: va’ a coricarti

↑ Nun v’e facite fa’ fridde: non ve li fate raffreddare





* * *





About this digital edition


This e-book comes from the online library Wikisource[1]. This multilingual digital library, built by volunteers, is committed to developing a free accessible collection of publications of every kind: novels, poems, magazines, letters...

We distribute our books for free, starting from works not copyrighted or published under a free license. You are free to use our e-books for any purpose (including commercial exploitation), under the terms of the Creative Commons Attribution-ShareAlike 3.0 Unported[2] license or, at your choice, those of the GNU FDL[3].

Wikisource is constantly looking for new members. During the realization of this book, it's possible that we made some errors. You can report them at this page[4].

The following users contributed to this book:

Ruthven





* * *



↑ https://wikisource.org

↑ https://www.creativecommons.org/licenses/by-sa/3.0

↑ https://www.gnu.org/copyleft/fdl.html

↑ https://wikisource.org/wiki/Wikisource:Scriptorium





