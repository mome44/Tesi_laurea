Atto secondo — Il mastro di forgia


					Raffaele Viviani





1930





Esportato da Wikisource il November 14, 2025. Segnala eventuali errori su it.wikisource.org/wiki/Segnala_errori





ATTO SECONDO





Terrazzo in casa di Armida, dal quale si vede parte della facciata della Chiesa del Carmine ed il campanile di Fra Nuvolo, illuminato. È la sera della festa in onore della vecchia Madonna. Sale dalla strada tra i bagliori di mille luminarie, il coro confuso di voci e di suoni. Sono i venditori, che gridano la loro merce, gli echi di trombette, di musiche, di giostra, di campane, di spari, quell'indistinto andare della folla, che vive la sua ricorrenza storica, tripudiando, per dimenticare i guai, crea, soprattutto, l'atmosfera. Anche il terrazzo è a festa, con il «grillaggio», a sinistra, illuminato. Alla balaustra, ch'è in fondo, coperte damascate per ornamento, e bandierine a vivaci colori. Un tavolo, a destra, con bottiglia, bicchieri e dolci.

Armida, una giovane popolana, prosperosa e gioviale, entra da sinistra, e s’incontra con Peppenella, che viene dalla porta di destra.

Armida — Ih, che se stanno facenno afferra’. (E mostra il «grillaggio», da dove vengono rumori e risate).

Peppenella — Signuri’, pure ’e ffiglie d’ ’o cavaliere Liguori hanno cercato ’o permesso ’e pute’ trasi’[1]

Armida — Eh, mo ce truvammo… Llà già ce sta nu cuofeno ’e ggente[2]…

Peppenella — Pare brutto, tutta gente d’ ’o palazzo.

Armida — E dille ca trasessero[3].

Peppenella — Quanno vene ’a festa d’ ’a Madonna ’o Carmene, mettitavello ’n capo[4], ca nun state cuieta[5]. Chi è, chillo d’ ’o palazzo, ca nun vene a cerca’ permesso?

Armida — Ma se sape! Va’ a vvede’ che se vede’a llà fore. (Ed indica verso sinistra) Chello po’, nun è pe’ mme… È pe’ maritemo. L’anno passato se mureva ’e suonno[6] e pe’ via ca steva ’o terrazzo chino ’e ggente nun se putette i’ a cucca’, e po’ s’ ’a pigliaie cu mme.

Peppenella — E allora?

Armida — Falle passa’. Oramaie… (Peppenella esce).

Agostino (il giovane marito di Armida, dal «grillaggio», esasperato) — Embè, io me ne vaco ’a sta casa, pe’ nun tene’ stu scucciamiento!

Armida — E va buono, è na vota all’anno.

Agostino — E io ll’anno che vene metto tre lire d’ingresso; e vedimmo si fore ’a loggia[7] nun rimanimmo tutt’ ’e dduie.

Armida — Eh, miette ll’ingresso! Veneno[8] a vede’ ’o cinematografo?

Agostino – Ato che cinematografo, ’a ccà ’ncoppa, ’e ’sti sserate! Chiste so’ palche ’e primma fila. Chillu spettacolo, abbascio: suone, fuoco, pallune; l’incendio d’’o campanaro[9]… Io mme stongo a casa mia, nun vaco a scuccia’ a nisciuno…

Armida — E va buono, nu poco ’e pacienzia.

Silvana (entrando) — Permesso? (E una cosiddetta «signorina di buona famiglia»).

Armida — Favorite, favorite.

Silvana – Signo’, scusate…

Agostino — Prego! A prendere i migliori posti!

Ester (la sorella di Silvana, occhialuta e un po’ vecchiotta) – Signo’, posso?

Silvana — Non ci dovete chiamare scostumate…

Agostino — Prego…

Ester — Il vostro terrazzo è impagabile!

Agostino — E vuie perciò nun ce date niente!

Silvana — Ah! (Sospira, guardando il panorama) E chi dorme stanotte? Io faccio fa’ juorno ccà ffore.

Agostino (alla moglie) — Jh che intenzione che ttene chesta!

Ester (affacciandosi) — Silva’, guarda che bellezza.

Silvana (si avvicina alla balaustra, ed entusiasmandosi, canta) «Dai cieli bigi vedo fumar dai mille comignoli Parigi!»

Agostino (preoccupato) — Signuri’?!

Ester (richiamando la sorella) — Silva’?

Agostino — E vuie state ’mmiez’ ’o Mercato! Quacche guaglione, ’a vascio, ve pò allazza’[10] pure quacche pernacchia!

Silvana — Pardon, mi ero lasciata trasportare! (Ad Armida) Con permesso… (Ed entra con Ester, sotto il «grillaggio». Voci interne, festose).

Agostino — Embè, ll’anno che vene nun me faccio fa’ scemo: tre lire d’ingresso. Almeno faccio ’a speculazione!

La voce di Carluccio – Si può?

Agostino – Chi è? (Guarda verso destra) Ah, ’o giovane ’e frateto.

Armida — Trase, viene ccà.

Carluccio (entra. È vestito a festa. Reca un paniere, colmo di bottiglie) — Buonasera, signo’. ’O frato vuosto ve manna[11] sti butteglie ’e vino.

Armida (confusa) – Ma pecché?

Agostino (a Carluccio) — ’O principale vuosto se metteva appaura ca ccà vino nun ce ne steva?

Carluccio — E chillo ’o ssapite comm’è? Senza offesa, pieno di delicatezza…

Armida — Ma a che serveva stu vino? ’A delicatezza l’ha dda fa’ cu ll’estranei no cu mme ca so’ ’a sora[12]

Carluccio (decantando la bontà del vino) – Ha ditto ca chesto è speciale!

Armida — E quanno vene?

Carluccio — È gghiuto a esiggere cierti solde. A mumente sta ccà.

Armida — Comme sta di umore?

Carluccio — Alto e basso. Quanno penza ’a mugliera, ve fa na pena… È capace ca mentre ’o vedite bello e buono, lassa tutto comme sta, resta accussì, e… se mette a penza’…

Agostino — E chella è pure chella casa… Isso ll’avarri’a lassa’[13]. Figurateve, quanno ’a sera se retira: s’’a vedarrà sempre ’nnanze a ll’uocchie…

Armida — Vulimmo[14] vede’, mo che vene, si se ne vulesse veni’ nu poco cu nnuie?

Agostino – CCà magare ce sta ’o lietto, e tutto: na bella cammarella pe’ isso sulo.

Carluccio — Sì, Donn’Armi’, accussi, sarrà sempe nu cunforto maggiore.

Agostino — E comme! ’A sera vene a mangia’ cu nnuie…

Armida — Giesù, nu poco ’e biancheria, na guida. Sempe sfortunato, chillu frato mio! E no pe’ ddicere: se fa nu core accussì, vicino a chella forgia!

Carluccio — Ah, pecchesto, ’a fatica s’ ’a magna a mmorze[15]!

Ettore (uno studente del piano di sotto, entrando) — Donn’Armi’, permettete?

Armida — E ce vò ’o permesso?

Ettore — Grazie. (Attraversa il terrazzo, e raggiunge il «grillaggio», dove è accolto con grida festose).

Peppenella (annunziando) — ’A signora d’’o colonnello.

Agostino (esasperato, a lei) – Nun veni’ ’annunzia’ nisciuno cchiu! Scrive vicino ‘a porta: «ingresso libero», e chi vò trasi’, trase. Quanno s’è riempito, scrivimmo: «tutto esaurito»!

Peppenella — Che aggi’a fa’?

Armida — Falla passa’.

Agostino — Puo’ ddi’ no? ’A mugliera d’’o culunnello… (Peppenella esce).

Carluccio — Pe’ vvede’ ’a festa veneno tutte quante ’ncopp’a ddu vuie?

Agostino — Giesù, vide llà ffore… (Indica il «grillaggio»).

Carluccio — Eh! E ’e vvulite chiamma’ scieme?

Armida — So’ ggente d’ ’o palazzo, persone conoscenti… Comme facite a ve nega’?

Carluccio — Giusto. (Entra la signora del colonnello, molto distinta, con la lorgnette).

La signora del colonnello — Permesso?

Armida — Entrate, siete la padrona.

La signora del colonnello — Abuso?

Armida — Macché!

La signora del colonnello – E no, dico «abuso», perché adesso verrà anche il colonnello…

Agostino (ridendo) — …cu tutt’’o battaglione?

La signora del colonnello — No, con il primogenito.

Agostino — Ecadio? (La signora approva) Stammo a posto.

La signora del colonnello — Permesso? (Entra nel “grillaggio»).

Armida — Prego.

Carluccio (ad Agostino, che sbuffa) – Hanno ragione, sentite! È nu paradiso ’e loggia. Uno vede ’a festa, e nun sta ’mmiez’ ’a folla!

La voce del colonnello — Entro?

Armida — Entrate! (Al marito) ’O culunnello, ’o culunnello! (Agostino, scherzoso, si mette sull’attenti) Che ffaie?

Agostino — So’ turnato sotto le armi!

Il colonnello (bella figura, distinto, entrando) — Cara signora. (Ad Agostino, accettando lo scherzo) Riposo! Riposo!

Agostino Eh… (Con intenzione) Riposo proprio, non direi…

Il colonnello – E mia moglie?

Armida — È di là. (Indica a sinistra).

Il colonnello — Grazie. Verrà mio figlio. (Esce).

Agostino — Già avvisato, signorsì! (Ride) È arrivata ’a staffetta! (Una folla di studenti improvvisamente irrompe da destra. Senza chiedere permesso, attraversano il terrazzo, e raggiungono il «grillaggio».)

Armida (spaventata) — Neh, vuie addo’ jate?

Agostino (grida verso destra) — Peppene’!

Peppenella (accorrendo) — Signo’!

Agostino — Tu che staie facenno…? He visto…? (Allude agli studenti).

Peppenella — E vuie avite ditto: «Ingresso libero»!

Armida — Ma che sì pazza?

Agostino — Chiude! Che ne parlammo a ffa’! Stammo ’mmiez’ ’a via?! (Suono di campane, in lontananza).

Peppenella — E chille songo ’e studiente d’’o piano ’e sotto! (Esce).

Agostino — Beh! n’at’anno chiudo ’a casa, e me ne vaco ’ncopp’ ’o campanaro ’o Carmene[16], a suna’ ’e ccampane!

Carluccio — Ma certo, si nun facite accussì ccà se sfonna[17] ’o pavimento! (Pausa) Sti butteglie ’e llasso[18] ccà?

Agostino — E ssì: cheste ccà ffore ce ’e bevimmo! (S’odono voci festose: «’O pallone! ’O pallone!»).

Carluccio (corre ad affacciarsi) – Uh!

Agostino (lo segue, guarda in alto) — Armi’! Armi’! Comm’è bello ’o pallone!

Carluccio — San Gennaro cu ’a mitria ’n capo! (Pausa) Eh! che solde ca se spenneno pe’ sta festa!

Armida — Fa buono ’o popolo ca se spassa! (Pausa) Piglia a chillo fratu mio che se ne vede d’ ’a vita soia? D’ ’a matina ’a sera, vicino a na ’ncunia. Una gioia teneva, chella stracquatona[19] d’ ’a mugliera, e ll’ha fatto chella bella cumpagnia!

Peppenella (entrando) — Don Giuvanne!

Agostino — Era ll’unico ca nun aviv’annunzia’! (Peppenella esce).

Giovanni (entra. E come rimesso a nuovo. Ha il vestito della domenica che gli conferisce un’aria giovanile e distinta) — Buonasera! (Bacia la sorella stringe la mano al cognato).

Armida (con accento di rimprovero) — Ma pecché stu vino?

Giovanni — L’aggio avuto regalato. L’avev’a purta’ ’a casa, e ’a casa mia nun e chesta? che tengo na casa, io?

Armida — a casa toia[20] chesta ha dda essere! Mo n’avimmo fernuto ’e parla’ cu Agostino. Tu te n’hê a veni’ cca.

Giovanni (impacciato) — No.

Agostino — Che «no»? Tu a nnuie nun ce daie fastidio. Io nun ce stongo maie durante ’o juorno, e tu manco. T’alliggerisce ’e nu pesone inutile, e te lieve a dint’a chella casa, addo t’arricuorde[21] di tutte le tue delizie coniugali. (Giovanni approva, con improvviso turbamento) ‘A sera ca ce ritirammo truvammo ’o magna’ pronto, fatto ’a na bona coca[22] ca modestamente muglierema; ce spuntammo ’e ccurreie[23]; e po’ ce venimmo a fuma’ nu sicario[24] cca ffore… N’atu pizzeco ’e chiacchiere, cu ’a luna o cu ’e stelle e chi s’é visto s’è visto.

Armida — Va buono, accussi? M’ ’a faie sta grazia?

Giovanni — Si.

Armida (felice) — Ah! (Pausa) ’A casa vecchia chiamme ’o sapunaro[25] e te vinne[26] tutto cosa. Accussì nun vide niente cchiù, ca t’arricorda ’o ppassato.

Agostino — Ccà ce sta uno ’e tutto. ’O lettino mio ’e quann’ero scapulo…

Giovanni — Me sentarraggio[27] scapulo pur’io!

Armida — Che ddice?

Giovanni — Aggio ditto ca si! (Ha un dolce sorriso).

Armida — Benissimo! E mo te vaco a pripara’ nu lietto frisco frisco, accussi ’a stanotte stessa te sciascie[28]!

Giovanni (si commuove, piange).

Agostino — Gué!

Giovanni (abbracciando la sorella) — E comme! chella carogna nun puteva essere comme a tte, ca sî na Madonna! Che mme sarrîe mancato a mme? (Pausa).

Armida — E nun era destino.

(S’odono di nuovo le voci festose: «’O pallone/’O pallone!»).

Carluccio (è corso alla balaustra) — Gué! Passa pe’ ccà ’ncoppa! (Lo segue con lo sguardo) Quant’è bello.

Giovanni (ad Armida, asciugandosi gli occhi) Va’. vide ’o pallone!

Armida — Eh, vaco a vvede’ ’o pallone! Ma che nne vuo’ piglia’, na malatia?

Agostino — Fosse na femmena ca nne valesse’a pena…

Giovanni — E p’ ’e ffemmene ca ne vale ’a pena, ll’uommene nun chiagneno[29].

Peppenella (entrando) — Ecato. Agostino — Chi?

Peppenella — Ecato. ’O figlio d’’o culunnello.

Agostino (correggendo) — Ecadio! Tu dice «Ecato»! Fallo passa’.

Peppenella — Passate! (Entra Ecadio, un ragazzone rosso di pelo, e raggiunge il « grillaggio »)

Giovanni — Peppenella, eh? Si porta bene? (L’accarezza).

Armida — Comme! è tanto na guagliona accorta.

Giovanni — E si no nun t’ ’a mannavo[30]. (A Peppenella) E tu, te truove bbona, ccà?

Peppenella — Me n’hann’a sulo caccia’, pe’ mme ne i’!

Armida — E allora nun te ne jarraie[31] maie.

Peppenella — Oramaie so’ dduie mise ca sto cca.

Giovanni (si rabbuia) — Dduie mise?

Peppenella (confermando) — Dimane, fanno dduie mise.

Giovanni — …A chella sera benedetta! (Pausa) Dduie mise, ca se n’è gghiuta chella signora! (Silenzio).

Agostino (a Peppenella) — Jesce, va’ guarda ’a porta. (L’accompagna, e, a lei, sottovoce) Mo ll’aviv’a ricurda’ ca fanno dduie mise ca se n’è gghiuta ’a mugliera?

Peppenella — E m’è scappato! (Esce. Suono di campane).

Agostino — Gué, cugna’, mo nun se n’ha dda parla’ cchiù. Stasera ce avimm’a occupa’ sulo d’’a festa! Allegro! ’O ssaie ca è ’a Madonna ’o Carmene?!

Giovanni (trasale) — Carmela! Ogge è ’o nomme suio!

Armida — Agosti’… (Con accento di rimprovero).

Agostino — Aggio fatto n’atu guaio!



Giovanni — ’O nomme suio! Chisa comme s’ ’o passarrà[32]… Sola, accumpagnata…

Agostino — Eh, sola Accumpagnata!

Giovanni (accorato) — Accompagnata!

Armida — Insomma nun ’a vuo’ perdere ’a lengua? (E da un pizzicotto al marito).

Agostino — Tu che vvuo’? Si io qualunque cosa dico, chillo se ricorda, se piglia collera, e lle vene a mmente[33] nu fatto, che ccolpa è ’a mia?

Giovanni (facendosi forza d’animo) — E nun ce penzammo cchiù.

Agostino — Finalmente! (Suono più forte di campane).

Giovanni — È passato, È passato… È stata na nuvola… Sti ccampane, ’a festa, ’o nomme suio… Carmela… (Si anima da quel suo sogno) È passato! È passatoi Carlu’! ’o vino!

Carluccio — Sta ccà.

Armida (al fratello) — Dunque, na maccarunata[34] ce ’a facimmo?

Giovanni — Armi’, fa chello che vuo’ tu. Voglio sta’ allero[35], va buo’?

Armida — Sì.

Giovanni — Voglio penza’ ’a saluta mia. Carlu’?

Carluccio — Princepa’?

Giovanni (dandogli un foglio da cinquanta lire) — Cheste so’ cinquanta lire. Scinne[36], va’ m’accatte[37] nu pallone, ’o meglio[38] ca tene. Voglio mena’ ’o pallone, me voglio ricurda’ ’e specie antiche[39], quanno ero guaglione e pazziavo[40] cu ’e cumpagne.

Carluccio — Addo’ aggi’a vede’?

Agostino — Add’’o farmacista! (Come dire: sei scemo) Addu Don Alberto ’o zarellaro[41], sta apierto.

Giovanni — Ma gruosso, ’o meglio ca tene.

Carluccio — Va bene. (Esce, seguito da Agostino).

Musica



Armida (contenta) — Oh! accussi te voglio vede’! Penza ca quanno chist’uocchie hanno chiagnute[42], nisciuno te l’hè venuto ’asciutta’[43]. Jesce, jesce nu poco fore ’o grillaggio. Ce stanno nu cuofeno ’e femmene. Te ne piacesse quaccuna?

Giovanni — Armi’? (Fa spallucce).

Armida — Abbasta ca te veco cuntento, te faccio pure ’a ruffiana, tanto, nun c’è scuorno[44], ’a faccio a fratemo mio!

Giovanni — Io te ringrazio. Va’.

Armida (insiste) — E gghiesce nu poco fore ’o grillaggio.

Giovanni — No, ce sta tanta gente… Mme darriano[45] cchiu fastidio, che altro. Va’, pienze p’’e maccarune: io m’assetto nu poco ccà ffore. Tengo chistu spettacolo ’a vascio.

Armida (a malincuore, fa per andare) — E va bene…

Agostino (entra, seccato, preoccupato, e ferma la moglie. Sottovoce) — Ce simmo ’ntussecate[46] ’a festa.

Armida — Pecché?

Agostino (sempre piano) — La tua degnissima cognata… (Mostra Giovanni, che è distratto).

Armida — Che ha passato?

Agostino — Sta fore ’a porta, e vvò parla’ cu tte.

Armida (preoccupata, ma come offesa) — Cu mme? E che vvò?

Agostino — E che sa… dice ca essa è pentuta, ca nun po resistere, e vò turna’ c’’o marito. E tu t’he ’a mettere ’mmiezo p’ ’e ffa’ fa’ pace.

Armida — Io? Ma sta signora è pazza?

Agostino — Zitto. E si chillo ’a vo perduna’? ’O vi comme sta?

Armida — E ssape ca ’o marito sta cca?

Agostino — E che ssaccio. Io po’ nun aggio fernuto ’e sentere[47], appunto p’asci’[48] cca ffore e surveglia’ a Giuvanne.

Armida — P’ammore ’e Dio, se ne jesse. Si chillo ll’have dint’ ’e mmane, comme sta mo, ’a facimmo cca ffore ’a festa!

Giovanni (si volta, ai due) — Che ffanno ’e maccarune?

Agostino — …Volle, volle, cugna’!

Giovanni — Ah? e accumminciammo a pripara’ ’a tavola. (Si alza e tira avanti il tavolo, come a voler preparare il pranzo. Armida, impacciata, lo ferma).

Armida — Aspetta, Giuva’…

Agostino — Pe’ magna’ ce vò nu poco ’e tiempo.

Giovanni — Tu dice ca volle…

Agostino — Volle, ma chianu[49] chianu. Se sta ’nfucanno.

Armida — Jescetenne nu poco fore ’o grillaggio.

Giovanni — Dalle[50], afforza!

Armida (insistendo) — Mo te ce àccumpagno io.

Giovanni — Te ringrazio. Afforza mme vuo’ currompere?!

Armida (al marito) — Statte tu cca, io vaco avvede’ si se ’nfoca[51]. (Esce).

Giovanni (ad Agostino) — Ma che d’é, neh?

Agostino — Niente.

Giovanni — Hè saputo quacche ccosa ’e muglierema?

Agostino — Eh, chella chisà addo’ starrà, mo. (È in evidente agitazione).

Giovanni (lo fissa) — Si, quacche nutizia ’e muglierema hè saputo!

Agostino — Te dico ca no.

Giovanni — E giuralo pe’ quanto vuo’ bbene a ssòrema.

Agostino (rapido) — Oh, quanno è chesto: mugliereta sta fore [52]! (Pausa).

Giovanni (balbetta) — Fore?! E sape ca io sto cca?

Agostino — Nun ’o ssaccio, è venuta pe’ parla’ cu Armida.

Giovanni — E ’o ’nnammurato?

Agostino — Mah, dice ca I’ha lassato, ca essa è pentita…

Giovanni — E pentita? E ormai… lo che c’entro cchiu? Che vvò ’a me? Io nun tengo cchiu core pe’ vule’ bene, nun tengo cchiu core pe’ ’a perdona’. Gesù, Gesù… Ma ch’é succieso? Io ’a chistu momento mi sento un estraneo. Anze, crideme, ’ncopp’ ’o bbene ca vuo’ ad Armida ca nun t’ha fatto dicere na buscia[53], sta nutizia m’ha sviluppato ll’appetito. (Pausa) È venuta a ddu Armida… Ma ched è: ’a stima se ne cade e se cose[54], comme a nu buttone vicino ’a mutanda? Quanno è caduta, è caduta. Guarda, io fino a poco fa ca me l’immagginavo felice, mm’a chiagnevo[55]… E mo, che ’a veco disgraziata e sottomessa, nun me fa nisciuna impressione cchiù. Viene… (Va alla balaustra, e guarda nella strada) Vide quanta ggente? Essa ‘nzieme[56] a ll’ate! Folla ca va, folla ca vene, folla anonima! Al massimo, mme fa l’effetto d’’a lettera, ca mme mannaie[57] chella sera: ca io ’a: guardavo, e nun ’a capevo… Difatti, io a chesta mo nun ’a capisco… Sì, ma si nun se ne va, comme a chella lettera fernesce, eh! pecché io ’a faccio appiezze!

Armida (entrando, al marito) — Jesce nu mumento.

Giovanni (ironico) — «Va’ vide si s’é ’nfucata»? (Alla sorella) Che vvò? Che vvò?

Armida — Chi?

Giovanni — Chella… (Si mette la mano vicino alla bocca, per non bestemmiare).

Armida (contrariata, al marito) — E pecché ce l’hè ditto?

Agostino — E m’ha fatto giura’ ’ncopp’’o bbene ca vulevo a tte…

Armida — E dicive na buscia.

Giovanni (alla sorella) — E che vvò?

Armida — E nun ’o ssaie che vvò?

Giovanni — Comme ha tenuto ’o curaggio ’e se ne scappa’ accussi tene ’o curaggio ’e turna’! ’O curaggio! Jh che curaggio! Se ne jesse, se ne jesse! Dincello, Armi’, ca trasesse dint’’a cchiesia ’o Carmene, se menasse ’nnanze all’altare d’’a Madonna, ’e faccia ’n terra; e chiagnesse, chiagnesse tutte ’e llagreme soie[58]; pecché sulo ’a Madonna ’a po perduna’!

Carluccio (tornando con il pallone) — Neh? (Riferendosi a Carmela, che ha visto fuori).

Agostino — ’O ssape.

Carluccio — Ll’ha vista?

Giovanni — No, e nun ’a voglio vede’!

Agostino (ad Armida) — Embé, e gghiesce, ce ’o ffaie accapi’[59] ca chisto nun è ’o mumento.

Giovanni — Ce ’o ddice: Giuvanne tene ato p’ ’a capa[60]. Giuvanne have che ffa’. Ha dda mena’ ’o pallone, po’ s’ha dda fa’ na spaghettata, po’ s’ha dda ’mbriaca’[61]! E s’ha dda sciascia’ isso sulo, dint’’o lettino ’e scapolo. Dimane po’ nun se facesse vede’ ’a puteca; sinò ’a metto ’ncopp’’a forgia appiccio ’o ffuoco, e scioscio[62] ’o mantice!

Agostino (con ironia) — E se po cuntenta’.

Giovanni — Hé capito? E va’! Io, intanto, vaco for’ ’o grillaggio a ffa’ cunquiste, N’aggio vista a una… bbona… (Esce).

Agostino (correndogli dietro) — Aspetta! Chella è ’a mugliera d’’o culunnello?! (Esce).

Armida — Se capisce: mo, a Giuvanne ll’è vvenuta ’a reazione.

Carluccio — E l’ha schifata! Meglio accussì. Avite visto comme è arredotta[63]?

Armida — Eh, chella po’ ha fatto na bella vita…

Carluccio — Ma ha tenuto nu bello stommaco a sagli’!

Armida — Giesù! (Rifacendo Carmela) «M’accedesse! Io pecchesto so’ venuta cca! Nun pozzo cchiu campa’ p’ ’o rimorso!».

Carluccio — E chillo è ’o fatto, che ’o rimorso vene sempe doppo! (Pausa) E gghiate llà. (Indica Carmela) Vedite d’ ’a cunvincere, ca se ne jesse. A gghiuorno po’, se raggiona.

Armida (sospira) — Patate’! (Esce).

Silvana (entra sotto il braccio di Giovanni, che ha dall‘altra parte Ester. Canta) — «Vissi d’arte, vissi d’amore…»

Giovanni (inebriandosi e curvandosi su di lei) — Frisc’all’anema ’e tutte ’e muorte vuoste!

Silvana — E che c’entra? (Sorride).

Agostino (entra, e vedendo il cognato) — Giuva’?

Giovanni — Sto piazzato?

Agostino — A ddoie a ddoie?

Giovanni — E pe’ forza. Si se ne va una, ne resta n’ata!

Agostino — È giusto.

Silvana — «….Non feci mai male ad anima viva…».

Giovanni (ad Agostino) — Sto cumbinanno…

Silvana — Che cosa?

Giovanni — ’O fatto d’’o pallone.

Silvana — Ah… (E sorride, maliziosa).

Agostino (alle due signorine) — Nun ’o date retta, chisto è ammogliato.

Giovanni — Lo fui! (Silvana ed Ester si affacciano alla balaustra. Ad Agostino) Se ne gghiuta? Va’ vide si se n’è gghiuta. (E stringe le due ragazze).

Agostino — Io vaco… Ma… mi raccomando: cuoncio cuoncio[64]… (Esce).

Giovanni — Dunque, adesso meneremo il pallone. Ognuna di voi terrà nu pizzo…

Silvana (un po’ scandalizzata) — Eh!!

Giovanni — E una cosa importante, signori’. Sapete che cos’é il pallone? E una delle meraviglie che ha creato la mente umana; paragonabile ad una donna infedele. Improvvisamente si distacca da voi, se ne saglie, se ne saglie, va a destra e a sinistra, a seconda del vento, senza direzione… Va, va, va… Ma, ad un certo punto, o s’abbocca e s’abbrucia, o perde ’o ppoco ’e fummo, e se ne scenne sgonfiato…

Silvana — Bene, profondo!

Ester — Magnifico!

Carluccio — Bravo’o principale!

Giovanni (ad Agostino, che riappare, con intenzione) — È calata… la pasta, giù?

Agostino (che ha capito) — Nun è calata ancora.

Giovanni — E falla cala’! Pecché, si nun basta ’o spaghetto, menammo ’e pacchere[65]!

Agostino (tra sé) — E cca a pacchere fernesce[66]!

Giovanni (a Carluccio) — Saglie. (Carluccio, che ha legato il pallone ad una canna, sale su di una sedia) — Così, signuri’ Come vi chiamate?

Silvana — Silvana.

Ester — Ester.

Giovanni — Benissimo. Madonna mia, sto ’mmiezo a Silvana ed Èstere! E allora, incominciate a funzionare. Ecco, con molta delicatezza. (Dà a ciascuna di esse un angolo del pallone da tenere) Se no se spertosa sfiata, e non avviene l’ascensione! (Ad Armida, che appare) È… calata?

Armida — Nun è calata ancora.

Giovanni (impaziente) — E quanno ’a vutte[67]… quanno ’a mine…

Agostino (preoccupato, completa) — …pe’ tutt’ ’e ggrade[68]

Armida — Lassa nu mumento.

Giovanni (soffiando con una sventola, sotto il pallone) — Se ne jesse, sinò accussi ll’abboffo, ’o vì… (E soffia con forza sotto le gonne di Silvana).

Silvana — Eh… che fate?

Ester (a Silvana) — Che c’è?

Silvana — E invece di soffiare sotto il pallone, soffiava sotto a mme… (A Giovanni) Io non sto infuocata affatto.

Giovanni — Scusate tanto, chella mo ’a capa…

Armida (a Giovanni) — E siente… Ma che te sì attaccato? (Giovanni le si accosta) Comme aggi’a fa’?

Giovanni — ’E che?

Armida — Chella sta chiagnenno ’mmiezo ’e ggrade.

Giovanni — E chiude ’a porta.

Armida — Comme’a chiudo?

Giovanni (scattando) — E allora che vvuo’? (Le ragazze guardano un po’ sorprese) Che vvuo’ ’a me? Si io mustrasse n’attimo ’e debbulezza, sotto’ ’o pallone m’avarri’a mettere io, pe’ mme ne vula’ dint’’e nnuvole! (Le signorine sono interdette).

Agostino (ridendo, e indicando il pallone) — E chisto nun ce ’a facesse…

Carluccio — Avissev’a piglia’ n’areostato!

Armida — Ma siente…

Giovanni — Che «siente»? E ssì ttu e mme dice sta rrobba? Tu, ca mme sì ssora; tu, na femmena onesta? (Fa per soffiare, Silvana si tiene giù la gonna) ’O vì? Chisto mo songh’io! (Indica il pallone) ’O vì? ’O vì quanno me sto facenno? Ah… (Respira forte) Me sto facenno n’atu ttanto[69]! ’E vvì quanta belli piccerelle, ca me teneno p’ ’o pizzo?

Silvana — Chi ve tene p’ ’o pizzo?

Ester — ’O pizzo d’ ’o pallone.

Silvana — Ah, e spiegatevi.

Giovanni — Dincello… (Al pallone, mentre soffia) è fernuta ll’epoca ca io me stevo chiato[70]… mo m’abboffo… ’O vi comme m’abboffo? Dincello: «Mo ca tu te si sgunfiata, io me gonfiai». Va’, va’, falla cala’ ampressa… (Alla sorella) Falla calà…

Silvana (equivocando) — Ma per non calarla… vuol dire che non bolle…

Giovanni — Nun bolle, mo? Ma p’’o passato… cugna’… comme vulleva[71]…

Agostino — Eh! (Come dire: altro che! Poi, alla moglie) E va’, e chiude ’a porta: accussi ’o ccapisce, e se ne va. (Indica Giovanni, che soffia) ‘O vì, chillo comme scioscia? Tene pure ’e ssignurine attuorno e’ ’o teneno p’’o pizzo…

Armida — Ma io dicevo…

Agostino (fermo) — Va’. Io già nun saccio chillo comme sta tenenno[72]… Tu, n’ata cosa dice, chillo va fore, e passa nu guaio. E allora? sotto ’o pallone po’ me ce aggi’ a mettere io? (Armida esce).

Giovanni (al cognato) — Nu poco ’e vammace[73] e nu poco ’e petrolio. (Agostino esce).

Carluccio (ch’era alla balconata, con entusiasmo) — Neh, neh! ’A loggia ’e rimpetto[74] ne stanno menanno uno cchiù gruosso[75] ’e chisto.

Giovanni — Eh, si vulimmo fa’ a chi mena pallune cchiu gruosse, io dico ca faciarraggio pace cu muglierema!

Silvana — Ah, ma siete ammogliato?

Giovanni — Mmano ’o guverno passato!

Agostino (torna con il petrolio e la bambagia) — Pronto. (Giovanni si dà da fare, per mettere in azione il pallone).

La signora del colonnello (dal «grillaggio») — Oh, quanto è bello. (Chiama) Giorgi’, Giorgi’!

Silvana — Signo’, a chi chiamate?

La signora del colonnello — Mio marito, il colonnello.

Agostino (al colonnello che appare) — Colonne’, prendete voi il comando della manovra.

Il colonnello — Io? Ma questo è un pallone… (Dal «grillaggio» sono venuti fuori anche gli studenti. La piccola folla è intorno al pallone, e commenta la preparazione del varo).

La signora del colonnello — Giorgi’ utilizzami, utilizzami.

Il colonnello — Vi prego, utilizzate mia moglie.

Giovanni (li guarda comicamente, ed al cognato) — Sah, nun è cosa cchiù…

Agostino — Va buo’… dalle nu quarto ’e pizzo pure a essa. (A lei) Signò, pigliate l’atu pizzo. (La Signora esegue).

Il colonnello (scherzosamente) — Beh! Un po’ distanti dalla linea del fuoco! (Agli studenti) E voi, mantenetevi nelle retrovie, avanzerete, se avremo bisogno di rinforzi.

Giovanni — Stammo facenno ’a guerra. (Accende un cerino, e al colonnello) Faccio fuoco? (Il colonnello suona un fischietto, e tutti ridono. Giovanni accende la bambagia, il pallone si rischiara. Ma il suo pensiero è altrove. Ad Agostino) Va’ vide che succede llà.

Agostino — Ce sta Armida…

Giovanni — Io nun ’a voglio vede’…

Agostino — Va buono…

Giovanni — Né stasera, né mai!

Agostino (si avvia) — Va bene…

Il colonnello (fermo) — Attenti! Attenti! (Agostino sobbalza alla voce del colonnello, ed esce).

Giovanni (osserva il procedere dell’accensione) — Ancora nu poco…

Il colonnello — Riposo. (Risate).

Carluccio — Sta cumannanno ’e sercizie…

Agostino (tornando, al cognato, che gli si accosta — Carmela sta chiagnenno ’mmiezo ’e ggrade… Gente attuorno, ca cummentano… Quaccuna ’a cumpatisce…

Giovanni (con un riso cattivo) — E se sape…

Agostino — Chella povera Armida se vede mortificata.

Giovanni — Ma ’o ssape chella mia signora ca io sto cca?

Agostino — E comme! E perciò, ca nun se ne va…

Giovanni — E se sape: chella mo ha perduto ’o voio[76], e va truvanno ’e ccorna. E ’a chi ’e vvò? ’A me? Io corne nun nne tengo; e pe’ nun ne tene’, nun m’’a pigliai (Ritorna al pallone).

Il colonnello — Attenti! (Tutti prestano attenzione).

Giovanni (osserva come prima) — N’atu ppoco…

Il colonnello — Riposo. (Risate più forti).

Agostino (alludendo al colonnello) — Sta istruenno ’e rreclute. (Rientra Armada. Il fratello le si avvicina, suo malgrado, ansioso).

Armida — Ha ditto ca dimane vene ’a puteca addu te…

Giovanni — Ah? E lla ’a pozzo ricevere comme se cunviene. Tengo tutte ’e fierre a purtata ’e mano… ’o martiello, ’a mazzola[77].

Armida — Dice ca se vò schiari’[78]…

Giovanni — Sì? E si tutte’e ffemmene, ca se sporcano, se putessero schiari’…

Agostino — Tanto per educazione, ll’aviss’a senti’…

Armida — E po’ lle dice: Mugliera mia…

Giovanni — Chi?

Armida — Sora mia…

Giovanni — Chi, sora? Paragonarla a tte?

Armida — Femmena mia… comme vuo’ dicere?

Giovanni — Femmena mia? Femmena ’e ll’ate[79]!

Armida — Lle dice: cara femmena ’e ll’ate, me dispiace, ma tu nun faie cchiu p’ ’a casa mia.

Il colonnello (mentre Giovanni torna ad osservare il pallone) — Attenti!

Giovanni — Dalle! Me state facenno piglia’ na ddiece ’e paura[80]!

La signora del colonnello (riprendendo il marito) — Giorgi’! (Il pallone è pronto per il lancio).

Giovanni — Ce simmo! Nu poco d’attenzione!

Il colonnello — Siamo alla grande manovra.

Silvana — Qui ci sono i fili del telegrafo.

Ester — Adagio, è nu peccato si s’abbrucia.

Il colonnello (a Carluccio, che è all’impiedi su una sedia) — Voi che fate? seguite le fasi dall’osservatorio?

Carluccio — M’avit’a da’ nu cannucchiale. (Il pallone si libra nell’aria, fra gli applausi festosi della piccola folla, che, per veder meglio l’effetto dell’accensione, corre verso il («grillaggio»).

Ester — Che bellezza!

Ettore (stringendola a sé) — Che bellezza! (Escono).

Silvana (afferrando Giovanni per la mano) — Venite, venite! (Escono).

Agostino (alla moglie che, sola, era rimasta interdetta) — E ghiammo a vvede’ pure nuie. (Breve pausa. Ad un tratto, Carmela, trattenuta a stento da Peppenella, entra dalla porta. E pallida, scarmigliata, come una furia).

Peppenella — Nu mumento!

Carmela — Lasseme[81]! Te dico lasseme!

Peppenella — Ma io tengo ordine ’e nun ve fa’ trasi’.

Carmela — Nun capisco niente! Voglio vede’ a maritemo, a maritemo mio! Io songo ’a mugliera, e tra marito e mugliera nisciuno ce s’ha dda mettere! Addo’ sta? (Guarda verso il «grillaggio») Va’ ’o chiamma[82]. M’accide[83]? E m’accedesse! Io chesto vaco truvanno. Sarrà nu sullievo, pe’ mme! Oramaie io joco[84] tutto e pe’ tutto!

Agostino (rientra, allegro. Alla vista di Carmela, ha un sobbalzo) — Ah!! Ma insomma vuie stasera vulite ’ntusseca’ ’a casa mia?!

Carmela — E che c’entrate vuie cu ’e fatte nuoste? Chiammatelo, io ce aggi’a parla’!

Agostino — Ma ccà no!

Carmela — E nuie ce ne scennimmo[85], nun ve mettite appaura.

Giovanni (entra, ha un colpo nel vedere la moglie) — Ccà? Ccà?! (Fa per scagliarsi contro di lei, ma Agostino, Peppenella e Carluccio, che lo avevano seguito, lo trattengono).

Carmela — E nun tengo addo’ i’!

Giovanni - Nun tiene addo’ i’? E comme? Napule è chiena ’e marciappiede!

Carmela — E zitto! Ccà me l’he ’a dicere, sta rrobba?

Giovanni — E addo’?

Carmela — Scinne, m’ ’o ddice ’a casa?

Giovanni — ’A casa? Ce sta ancora na casa pe’ tutte e dduie?

Carmela — Fino a che campo te so’ mugliera! Non aggio fatto niente! (Con forza) Niente! E so’ degna’e te!

Giovanni — Madonna, tu ’a siente?! E nun lle faie secca’ ’a lengua?

Carmela — Te so’ mugliera!

Giovanni (ironico) — Eh? e he fatto ’o duvere tuio? Jesce, vattenne! Vattenne! Vattenne, ca chesta nun è casa pe’ tte. Tu ’a spuorche, sta casa! (Breve pausa) Tu che he ditto? ca dimane venive ’a puteca?

Carmela — Sì, pecché aggi’a parla’, m’aggi’a giustifica’!

Giovanni — Sì? E ’a puteca sarrà ’a tomba toia: pecché ’a llà, tu, viva, nun ghiesciarraie[86] cchiù!

Carmela — Io chesto vaco truvanno[87]!

Giovanni — Carogna! Ah, chesto vaie truvanno? Pe’ mme fa’ ferni’ ’e juorne mieie dint’a nu carcere!? (Riflette) No, io aggi’a essere cchiù carogna ’e te! Nun t’accido. (Si svincola dai presenti) Si t’accido, io m’arruvino, e tu t’accuiete. No, tu he ’a campa’ pe’ suffri’ e io aggi’a sta fore pe’ gude[88]! (Carmela comincia leggermente a piangere. Giovanni si affaccia, e guardando in alto) ’O vì a mariteto addo’ sta? ’O vì? Appiso ’o pallone. E inutile ca chiagne, tanto sta luntano e nun te sente. Poco fa chillo steva cca vide mo addo’ è arrivato? (Fa il gesto per indicare che è molto lontano verso l’alto) Vide quanta cammino ha fatto? Se ne va… se ne va… p’ ’o cielo s’é purificato e te guarda ’a coppa… te guarda dall’alto in basso!

Armida (esce, vede Carmela e, seccata, al marito) — Ah? E pecché ll’he fatta trasi’?

Agostino (esasperato) — Mo te mengo abbascio! (Poi, improvvisamente calmo) Io l’aggio truvata ccà ffore.

Giovanni — Dunque, decide: o ospiti a me o ospiti a essa! A tutte ’e dduie non è possibile. (Indignato al cognato) E tu, che staie a ffa’ dint’ ’e nnuvole? Stisse[89] tu pure appiso ’o pallone cu ’o marito ’e chella…?

Agostino — Stammo facenno n’escursione!

Giovanni — Avite ditto tu e mugliereta: «Chesta è casa toia!»? E, dinto ’a casa mia, sta signora nun ce po sta’! Mm’hé visto ’e chiagnere, poco fa? Vuie stesse avite ditto: nun ce penza’ cchiù! E mo che ffacite? m’ ’a mettite sott ’o musso[90]?

Agostino — Nuie?

Armida (al fratello) — Ma siente…

Giovanni — Aggio capito… Io sto ffore ’o «grillaggio». (Esce).

Armida (a Carmela, che ora piange forte) — He visto? Te l’avevo ditto figlia mia?

Agostino — Va buono? M’avite fatto sta appiso pure a mme sott’ ’o pallone!

Carmela (meravigliata) — Giesù, chillo è n’at’ommo!

Armida — Eh, ’e dulure ammaestrano, sora mia.

Agostino — Fore peccato[91].

Carmela — Fare peccato, giusto.

Armida — Siente a me, scinnetenne. Mo, a pigliarlo ’e fronte, (allude a Giovanni) facisse peggio.

Carmela (disperata) — E nun avite ‘ntiso? So’ stata io, che ce l’aggio proposto: «accideme!».

Armida — E pecché po’? Pe’ se ferni’ ’arruvina[92]? Chille è giovane ancora, nu buono ferraro, ’a puteca in piazza… Sulo si arape[93] ’a vocca…

Agostino — …trova ’e ssignurine ca lle teneno ’o pizzo…

Armida (dando uno spintone, al marito) — Statte zitto! Vide si so’ mumente ’e pazzia’[94]! (A Carmela) Che ddice??

Carmela (rassegnata) — Accussì faccio. (Si asciuga gli occhi).

Armida — ’A Madonna t’accumpagna.

Carmela — E pure a vvuie. (Esce, accompagnata da Peppenella).

Agostino (alla moglie) — Tu ’o ssaie ca io, a frateto, nun ’o credevo capace ’e tanto?

Armida — Tu? Io sto cadenno d’ ’e nnuvole! E cu che fermezza! Quanno maie? Chella, ’a mugliera, ’o cumannava[95] a bacchetta; l’aveva miso ’o cuppulone ’n capo[96]…

Giovanni (che sarà entrato un momento prima, ed avra sentito, pronto) — E mo me l’aggio levato, ’o cuppulone, e m’aggio aizato ’a maschera, pe’ ce vede’ bbone ’e ffaccie noste. Io faccio ’o masto ’e forgia, nun faccio ’o Pulicenella! ’O fierro s’ha dda vattere quanno è cauro[97]. (Si affaccia, guarda in alto) Cugna’! Vedimmo addo’ simmo arrivate.

Agostino — Eh… (Come dire: molto lontano).

Peppenella (entrando, mormora) — Se n’è gghiuta.

Giovanni (come sorpreso) — Se n’è gghiuta?!

Peppenella (mostrando un foglietto) — Ha scritto sta carta, e ha ditto ca l’aggi’a da’a vuie. (E la porge a Giovanni).

Giovanni (l’afferra dalle mani di Peppenella, la guarda, poi, porgendola ad Agostino) — Liegge, Agosti’. (Ma mentre Agostino fa per leggerla, gliela strappa di mano) Miette ccà.

Agostino — Avess’a fa’ ’a fine ’e chill’atu biglietto?

Giovanni — Si. ’A fine ’e chell’ata lettera ha dda fa’. (Lacera la carta in mille pezzi) Ogni vota ca se ne va, me ne manna una. Nun voglio senti’ niente! Niente! Niente! Me mmesco ’mmiez’ ’a [98] politica francese? No! pecché nun me riguarda! E accussì nun me riguarda chella femmena, ca se n’è gghiuta! è na catena? E io ’e ccatene ’e spezzo ’ncopp’’a ’ncunia!

Voci Interne — ’O ffuoco! ’O ffuoco!

Carluccio (alla balaustra) — Gué! Gué! Stanno incendianno ’o campanaro! (Il cielo è pervaso da bagliori rossastri. La terrazza è di nuovo invasa dagli invitati, che, festosamente, guardano al vivo, clamoroso spettacolo, al più grande avvenimento della festa del Carmine).

Giovanni (grida) — Peppene’!

Peppenella — ’On Giuva’!

Giovanni — ’A caurara a chesta?

Peppenella — Volle! Volle! (Esce).

Giovanni — He visto, cugna’? ’E mmine[99] ’e maccarune! (E come ebbro di una stranissima gioia, si volta, e abbraccia Silvana, tentando di baciarla).

Silvana — Quanto fuoco!

Giovanni (protestando, con crescente allegrezza) — Eh! signuri’, e vuie si mme levate ’o ffuoco, nun mme truvate cchiu! Io ’mmiez’’o ffuoco campo; ’mmiez’’o ffuoco! (Son cominciati i fuochi d’artificio, a render più euforica quella incandescente notte napoletana).

FINE DEL SECONDO ATTO





↑ Hanno cercato… pute’ trasi’: hanno chiesto di poter entrare

↑ nu cuofeno ’e ggente: una gran quantità di gente.

↑ ca trasessero: che entrino.

↑ mettitavello ’n capo: mettetevelo bene in testa.

↑ cuieta: tranquilla.

↑ se mureva ’e suonno: aveva tanto sonno.

↑ ’a loggia: il terrazzo.

↑ Veneno: vengono.

↑ campanaro: campanile.

↑ Ve po’ allazza’: vi può indirizzare.

↑ Ve manna: vi manda.

↑ 'a sora: la sorella.

↑ Ll’avarri’a lassà: la dovrebbe lasciare.

↑ Vulimmo: vogliamo.

↑ ’a fatica s’’a magna a mmorze: lavora moltissimo.

↑ ’o campanaro ’o Carmene: il campanile della chiesa del Carmine.

↑ Se sfonna: si sfonda.

↑ ’e llasso: le lascio.

↑ chella stracquatona: (da stracqua): quella donna logorata dalla vita; quella donna vissuta.

↑ toia: tua.

↑ t’arricuorde: ti ricordi.

↑ coca: Cuoca.

↑ ce spuntammo ’e ccurreie: ci sbottoniamo le cinture.

↑ nu sicario: un sigaro.

↑ ’o sapunaro: il cenciaiuolo, il rigattiere.

↑ Vinne: vendi.

↑ Me sentarraggio: mi sentirò.

↑ Te sciascie: godi pienamente.

↑ Chiagneno: piangono.

↑ T’ ’a mannavo: te l’avrei mandata.

↑ Jarraie: andrai.

↑ comme s’ ’o passarrà: come lo trascorrerà.

↑ lle vene a mmente: si ricorda.

↑ maccarunata: allegra mangiata di maccheroni.

↑ allero: allegro.

↑ Scinne: scendi.

↑ va’ m’accatte: vammi a comprare.

↑ ’o meglio: il migliore.

↑ ’e specie antiche: le abitudini di un tempo.

↑ pazziavo: giocavo.

↑ ’o zarellaro: il merciaio. (Cfr. Viviani, Teatro, II, p. 242, n. 27).

↑ hanno chiagnute: hanno pianto.

↑ ’asciutta’: ad asciugare.

↑ scuorno: vergogna.

↑ Mme darriano: mi darebbero.

↑ Ce simmo ‘ntussecate: ci siamo rovinati.

↑ ’e sentere: di sentire.

↑ p’asci’: per uscire.

↑ chianu: piano.

↑ Dalle: dagli, ancora!.

↑ si se ’nfoca: se si riscalda.

↑ fore: fuori.

↑ buscia: bugia.

↑ se cose: si cuce.

↑ mm’a chiagnevo: la rimpiangevo.

↑ ’nzieme: insieme.

↑ mme mannaie: mi inviò.

↑ ’e llagreme soie: le sue lacrime.

↑ accapi’: capire.

↑ Tene ato p’ ’a capa: tiene altro per la testa; pensa ad altro.

↑ ’mbriaca’: ubriacare.

↑ scioscio: soffio.

↑ arredotta: ridotta.

↑ cuoncio cuoncio: cautamente, con garbo.

↑ ’e pacchere: tipo di pasta alimentare in forma di grosso tubetto.

↑ a pacchere fernesce: finisce a botte.

↑ ‘a vutte: la butti.

↑ ’e ggrade: i gradini.

↑ Me sto jacenno n’atu ttanto: sto godendo fino a diventare il doppio di quello che sono.

↑ chiato: piegato.

↑ vulleva: bolliva.

↑ comme sta tenenno: come sta resistendo.

↑ vammace: bambagia, cotone.

↑ ’A loggia ’e rimpetto: dal terrazzo che è di fronte.

↑ gruosso: grande.

↑ ’o voio: il bue.

↑ ’a mazzola: il mazzuolo.

↑ se vò schiari’: vuole chiarire.

↑ ’e ll’ate: degli altri.

↑ ’na ddiece ’e paura: una grande paura.

↑ Lasseme!: lasciami!

↑ Va’ ’o chiamma: va’ a chiamarlo.

↑ M’accide: mi uccide.

↑ ioco: gioco.

↑ ce ne scennimmo: ce ne andiamo.

↑ ghiesciarraie: uscirai.

↑ vaco truvanno: voglio.

↑ pe’ gude’: per godere.

↑ Stisse: forse stai.

↑ m’ ’a mettite sott’ ’o musso?: me la mettete cosi vicino?

↑ Fore peccato: quando non scaturiscono da un peccato.

↑ ’arruvina’: di rovinarsi.

↑ arape: apre.

↑ ’e pazzia’: di scherzare.

↑ ’o cumannava: lo comandava.

↑ l’aveva miso ’o cuppulone ’n capo: l’aveva soggiogato. Cuppulone è il cappello conico usato da Pulcinella.

↑ cauro: caldo.

↑ Me mmesco ’mmiez’ ‘a: mi interesso della.

↑ ’E mmine: li butti; metti la pasta nell’acqua che bolle.





* * *





About this digital edition


This e-book comes from the online library Wikisource[1]. This multilingual digital library, built by volunteers, is committed to developing a free accessible collection of publications of every kind: novels, poems, magazines, letters...

We distribute our books for free, starting from works not copyrighted or published under a free license. You are free to use our e-books for any purpose (including commercial exploitation), under the terms of the Creative Commons Attribution-ShareAlike 3.0 Unported[2] license or, at your choice, those of the GNU FDL[3].

Wikisource is constantly looking for new members. During the realization of this book, it's possible that we made some errors. You can report them at this page[4].

The following users contributed to this book:

Ruthven





* * *



↑ https://wikisource.org

↑ https://www.creativecommons.org/licenses/by-sa/3.0

↑ https://www.gnu.org/copyleft/fdl.html

↑ https://wikisource.org/wiki/Wikisource:Scriptorium





