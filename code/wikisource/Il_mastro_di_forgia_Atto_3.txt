Atto terzo— Il mastro di forgia


					Raffaele Viviani





1930





Esportato da Wikisource il November 14, 2025. Segnala eventuali errori su it.wikisource.org/wiki/Segnala_errori





ATTO TERZO





Preludio



Tela. La scena.

L’officina di Giovanni Acciarino. Una sola grande porta, ad arco, rompe l’ambiente annerito e fumoso, aprendosi sulla strada assolata. Al centro, la forgia accesa, carica di antracite ed azionata dal ragazzo Turillo. Poco discosta, l’incudine dove Giovanni batte sui pezzi di ferro infuocato che ’O sicco[1] gli va porgendo, attanagliati. A sinistra, di fronte alla porta, il balcone, dietro il quale Carluccio e ’O lungo [2] lavorano di mazzola, mentre ’O curto[3] lavora di lima. Giacciono dappertutto, confusamente, scranne di ferro e spalliere di letti, fogli di lamiera e cerchioni di ghisa, pezzi di cancellate e latte di benzina. Una bacinella è in primo piano a destra, dove c’é pure un tavolinetto con oggetti appartenenti a Giovanni.

È prossimo il mezzogiorno.





Giovanni (canticchia, a fior di labbra, una nenia, a cui gli altri operai fanno da coro, ripetendone il ritornello)

M’è ccaro

stu canto ’e ferraro

ch’è amaro!

P’ ’amice[4]?

so’ n’ommo felice,

se dice!

Cu ’o canto a martiello

starranno a penza’:

che sposo nuviello[5]

stu masto sarrà!





’O sicco — Vicie’.

’O curto — Che vuo’?

’O sicco — Ma pecché te scartaieno pe’ suldato? pecché ire curto?

’O curto — Chi? Io so’ stato tre anne dint’ ’e curazziere! (Gli altri lo deridono con un grido all’unisono) Tre anne, comme a vivandiere.

Carluccio — Ah, mo se spiega.

Giovanni (mostrando ’O curto) — Ma insomma chillo è ’o divertimento vuosto?

’O curto — Qua’ divertimento? Io ’e mettesse ’o fierro ’n capo… (Un coro di beffa gli risponde).

Giovanni (ripiglia il canto) M’è ccaro

stu canto ’e ferraro

ch’è amaro!

P’ ’amice[6]?

so’ n’ommo felice,

se dice!

Cu ’o canto a martiello

starranno a penza’:

che sposo nuviello[7]

stu masto sarrà!





’O luongo (a ’O curto) — Vicie’, hè’a fa’ assaie lloco?

’O curto — Quanno taglio sti ccannole

’O luongo —’O canteniero[8] te vò.

Carluccio — Ha dda ave’ solde?

’O curto — Quanno maie?

’O luongo — Dice ca ha dda fa ’a sparata[9]!

’O curto — E c’aggi’a fa’!

’O luongo — Te vo mettere a cavallo ’a votta[10]… (Ride).

’O sicco — …comme a zi’ Bacco!

’O curto (per scagliarsi) — Mannaggia!

Giovanni (interviene, pronto) — Faticate, faticate!

’O luongo — Chillo nun è buono a ffa’ niente!

’O curto — Chi? Io ve mettesse ’o fierro ’n capo! (Altro coro di beffa).

Giovanni (ripiglia il canto)

Si sfierre[11]?

Sì ’o masto d’ ’e fierre:

ll’attièrre.

Stu core





forgiato a dulore

d’ammore nun lega cu ’a donna

ca ’o fa piccia’[12]? Tu cantale ’a nonna[13]

p’addubbechia’[14].





(Dopo la ripresa del coro a quest’ultima strofa, Giovanni smette di lavorare) — Neh, jate a fa’ marenna[15], jate.

Carluccio — Nun è ampressa?

Giovanni (guarda l’orologio, attaccato alla parete) — Mieziuorno.

Carluccio — Nun è sparato ancora.

Giovanni — E mo ’o siente. (In lontananza, un colpo di cannone, poi, suoni di campane e di sirene di fabbriche poco lontane. A Carluccio) ‘O vi? Lèvate mano[16]. (Dà la corda all’orologio, che ha staccato dalla parete di destra) Ma comme va preciso…

’O curto — Se capisce, chisto è nu «Rosbiffe».

’O luongo — Eh, na bistecca.

’O sicco — No chillo vuleva dicere: «Roscoff!».

Carluccio — Lassate ’o sta’ sinò chillo nun parla cchiù, e fernimmo ’e ridere!

’O curto (a Carluccio) — Sei proprio un pusillanime!

Carluccio (fra le risate generali) — E che c’entra?

Giovanni — Picceri’.

Turillo — Don Giuva’.

Giovanni — Vide ’a cantenera[17] che ttene. (Turillo esce. A ’O curto, scherzoso) Ma insomma chiste te sfruculéano[18]?

’O curto — A chi? Io ’e mettesse ’o fierro ’n capo! Chiste so’ mulignanelle pe’ mme!

’O sicco — Parla italiano…

’O curto (correggendo) — Sono melenzanine per me.

’O luongo — Ched è melenzanine? (A Giovanni, uscendo) Permettete…

Giovanni — Bona marenna.

’O sicco — Con permesso.

Giovanni (ai tre che vanno, indicando ’O curto) — V’arraccumanno chisto.

’O sicco (a ’O curto) — Sei raccomandato!

Giovanni (scherzoso, a ’O luongo, indicando ’O curto) — Sta sicuro?

’O luongo — Assicurato!

’O curto (a Giovanni, come dire: state tranquillo) — Sto raccomandato e assicurato!

Carluccio — Nun se po perdere! (Gli operai escono, tranne Carluccio).

Giovanni (a lui) — E tu nun vaie a ffa’ marenna?

Carluccio — M’ ’a faccio veni’ ccà na cusarella[19] mmiez’’o ppane. Ve faccio cumpagnia.

Giovanni — Pecché? Mme vide in pericolo? (Va a sedere, a destra).

Carluccio — E che ssaccio… Aiere Donna Carmela dicette: «Io joco tutto e pe’ tuttol». Stateve attiento.

Giovanni — Ca mme faccio cumbina’?

Carluccio — No, ca v’avess’a fa’ quaccosa…

Giovanni — E pecchesto mme vuo’ tene’ cumpagnia? (Sicuro di sé) Va’ mangia.

Turillo (entrando, a Giovanni) — ’A cantenera tene baccalà.

Don Peppe (lo segue, scappellandosi, con gesto ampio) — Don Giovanni.

Giovanni (alzandosi) — Quali onori.

Don Peppe — L’onore è mio, io v’avess’a parla’

Giovanni (lo guarda, capisce, poi, a Turillo) — Baccalà ’mmiez’’o ppane. (A Carluccio) Va’ fa’ marenna. (Carluccio e Turillo escono. A Don Peppe) Assettateve. (Gli porge uno sgabello).

Don Peppe (circospetto, alludendo a Carmela) — Chella aiere ssera è stata ’a casa mia.

Giovanni (fa una smorfia, come per ricordare) — Chi? Silvana?

Don Peppe — Chi è sta Silvana! ’A signora vasta.

Giovanni (pronto) — Io nun tengo signora!

Don Peppe — Chella femmena, comme ’a vulite chiamma’?

Giovanni — Chella femmena, beh?

Don Peppe — Aieressera, doppo ca essa ve vedette ’ncoppo a dd’ ’a sora vasta, è venuta a tuzzulia’[20] a mme…

Giovanni — Per avere alloggio?

Don Peppe — E che tengo ’a lucanda? Per fare si che io avessi perorato la sua causa verso di Voi…

Giovanni (scherzoso, facendo lo gnorri) — Tene na causa cu mme?

Don Peppe (smontandosi, con pazienza) — La sua causa… per un possibile riavvicinamento.

Giovanni (fermo) — Don Pe’, io nun ve capisco: parlate napulitano!

Don Peppe (energico) — Insomma vò fa’ pace!

Giovanni (sarcastico) — Oh…! E spiegateve! (Pausa) Don Pe, quanto avite avuto pe’ stu fatto?

Don Peppe (alzandosi, di scatto, offeso) — Don Giuva’?! (Giovanni si alza anche lui. I due uomini sono di fronte).

Turillo (entra con la colazione) — Baccalà! (La porge a Giovanni).

Giovanni (cambiando rapidamente tono) — Nu poco ’e baccalà?

Don Peppe — Grazie.

Giovanni — Assettateve. (Don Peppe siede. Al ragazzo) Vattenne. (E fa un grosso boccone, incomincia a mangiare avidamente. A Don Peppe, spiegando) Vulevo dicere…: Quanta preghiera avite avute pe’ stu fatto?

Don Peppe — Ah? Preghiere? Preghiere, assaie! E perciò mme songo disturbato. E po’ pe’ tant’anne simmo state vicine ’e casa; cunuscennove[21] bbuono. Insomma, mm’avev’a[22] mettere pe’ fforza ’mmiezo…

Giovanni — E mo levateve ’a miezo! (Pausa) Si mm’avisseve cunusciuto bbuono, come voi dite, cca, nun ce sarrisseve[23] venuto! (E continua a mangiare, con grande appetito).

Don Peppe (giustificandosi) — …Ma si ll’avisseve vista ’e chiagnere…

Giovanni — Ah?! Ll’aggio vista aiere ssera. E ppo’ mme mettette subbeto, a tavula: e magnaie[24] cu nu grande appetito. Comme a mo! (Pausa) Embe, che ce vulite fa’? ’E llagreme ’e chella femmena songo n’aperitivo: mme fanno arapi[25] ’o stommaco! (Pausa) Oh, ma comme va ca essa dicette aiere ca sarrie[26] venuta cca, e po’ ha mannato ’a staffetta? Se sarrà ricurdata d’ ’a dichiarazione mia: che nun ’a facevo asci’ viva ’a cca dinto! (Chiama verso fuori) Picceri’!

Turillo — Princepa’…? (Entra).

Giovanni — ’O vvide ca mme sto annuzzanno[27]? Nu miezo litro ’e vino cu dduie bicchiere.

Don Peppe — Lassate sta’, nun aggio fatto ancora culazione.

Giovanni — Cu dduie bicchiere; e na ’mpustarella[28] pure pe’ Don Peppe.

Don Peppe (protestando) — Ma pecché?

Giovanni — E pare brutto: io mangio, e vuie tenite mente[29]. (A Turillo) Va’. E n’ata ’mpustarella pe’ mme…

Turrillo — Allora ddoie ’mpustarelle, e miezu litro e vino cu dduie bicchiere.

Giovanni — Va’. ( Turillo esce) E fa’ ampressa. (Pausa) Don Pe’… si ’a mugliera vosta, in gioventù, vavesse fatto chello ca m’ha fatto sta femmena… v’a fusseve turnata a piglia’[30]?

Don Peppe (ambiguo) — Eh… lo so…

Giovanni — Come, «lo so»? Don Pe’, vuie nun avit’a parla’ a vvalanza[31]! (Deciso) v’ ’a fusseve turnata a piglia’? (Don Peppe ha un attimo di perplessità) Si sta femmena, in gioventù…

Don Peppe — …in gioventù…

Giovanni — … se ne fosse scappata, comme ha fatto Carmela… v’ ’a fusseve turnata a piglia’?

Don Peppe — Ah, questo no!

Giovanni (scattando) — E allora pecché mme cunsigliate ’e me piglia’ a muglierema! Pecché vuie site n’ommo, e io no? (Entra Turillo con le altre due colazioni. Giovanni ne offre una all’ospite) Don Pe’, magnate. (E lui stesso ricomincia a mangiare. Poi, a Turillo) Va’ piglia ’o vino. (Turillo esce).

Agostino (entrando, seguito da Armida) — Buongiorno.

Giovanni (ai due) — Ve vulite fa’ pure vuie na ’mpustarella?

Agostino — Nun è ora mia.

Armida — Carmela è venuta?

Giovanni (mangiando, fa un cenno di no con il capo) — Ha mandato l’ambasciatore. (Indica Don Peppe che, mangiando a sua volta, s’inchina) Un mio coinquilino.

Armida (allude a Carmela) — E essa mo addo sta?

Don Peppe — ’Ncopp’a ddu me.

Armida — Statte attiento, fratu mio…

Giovanni (celiando) — Ca me va nu muorzo ‘ntravierzo[32]?

Armida — Eh, tu nun ’a vediste aiere ssera comme steva d’umore?!

Giovanni — E doppo io che facette?

Armida — Te faciste tre quarte ’e chile ’e maccarune!

Giovanni — E mo chesto sto facenno. (Mostra la colazione) E chesta è ’a siconda. (E fa un grosso boccone).

Agostino (ad Armida) — ’A gelusia è verme sulitario, pe’ chisto!

Armida (a Don Peppe) — Che ha fatto, ha continuato a chiagnere?

Don Peppe (mangiando, non puo rispondere, fa un cenno con il capo).

Agostino (guardando Don Peppe) — Jh che famma ca tene ll’ambasciatore!

Armida — Giuva’, primma ’e da’ nu passo decisivo, rifliette buono. Doppo te n’aviss’a penti’?

Giovanni — No.

Armida — E allora nn’ ’a faie i’[33] n’ata vota?

Giovanni — Armi’, pecché me t’hé ’a fa’ da’ na ’mpustarella pure a tte?

Don Peppe — E io pe’ ce ne parla’, mme so’ truvato cu na ’mpustarella ’mmano.

Agostino — E ccà mo si ognuno ca te vene a parla’ ’e mugliereta, ll’uoffre[34] mpustarella…

Giovanni — Vaco ’a lemmosena[35]!

Turillo (con un mezzo litro e due bicchieri, entrando) — Vino. (Lo porge a Giovanni).

Giovanni (riempie due bicchieri, uno, lo offre a Don Peppe) — A la salute della commissione. (Bevono. Poi, Giovanni da una moneta a Turillo) Tie’, e fatte da’ ’o riesto. (Turillo esce).

Don Peppe (levandosi) — E allora?

Giovanni — Vulite pure ’o ccafé?

Don Peppe — No, grazie. Dicevo: allora… che aggi’a dicere…?

Giovanni — A me? Avete detto tutto.

Don Peppe — No, a essa…

Giovanni — Ah? A essa? Dicitencello[36] ca nun mannasse a nisciuno cchipu, pecché nun avarranno[37] manco ’a ’mpustarella…

Agostino — …E ’o bicchiere ’e vino?

Giovanni (afferma) — E ’o bicchiere ’e vino!

Don Peppe — Buongiorno. (Gli dà la mano).

Giovanni — Buongiorno. (Don Peppe saluta Agostino e Armida, ed esce).

Turillo (ritorna e dà il resto).

Giovanni — Mena ’o mantice! (Turillo va alla forgia).

Armida (al fratello) — E mo che ffaie?

Giovanni — Fatico!

Agostino — Chella mo certo venarrà, te pare?

Giovanni — E ccà mme trova. (Gli operai ritornano. Fanno chiasso, prendendo in giro ’O curto. Salutano Armida e Agostino che, a loro volta, ricambiano, e ciascuno ripiglia il suo lavoro).

Carluccio (a Giovanni) — Che vuleva Don Peppe?

Giovanni — Na ’mpustarella.

Carluccio — A chistu stato s’è arredutto?

Giovanni — …E nu bicchiere ’e vino.

Agostino (scherzoso, agli operai) — Dimane all’ora d’ ’a marenna, a ’o principale vuosto, parlatele d’’a mugliera…

Giovanni — Eh! Avite na ’mpustarella pure vuie!

’O luongo — ’O ssapimmo ca nun ce n’avimm’a parla’…

’O curto — …Significherebbe aprire una piaga.

Giovanni (tira un calcio ad una latta di benzina, che gli viene a tiro, e lo colpisce) — Pienze a ’e ppiaghe toie ca so’ cancrenose!

’O sicco (a ’O curto) — Afforza vuo’ arapi’ ’a vocca!

Carluccio (alludendo a ‘O curto) — Sapite che s’ha mangiato? Dduie solde e pane e dduie solde’ aulive[38].

’O sicco — Eh, pe’ nun se ’ngrassa’!

’O luongo — Sta facenno ’a cura pe’ dimagri’!

’O curto — Vuie che vvulite? Io chesto pozzo spènnere! (Pausa).

Armida (al marito) — E allora?

Agostino — Va’, avviate. Io mme stongo nu poco cca.

Giovanni — Cugna’, vattenne.

Armida — Nonsignore. È buono ca resta.

Giovanni — Va’.

Armida — Buongiorno. (Tutti salutano. Armida esce. Giovanni torna al suo lavoro. Musica).

Giovanni (canticchia, mentre gli altri fanno da pedale, con le loro voci, intermezzate dal rumore dei colpi sul ferro e dallo stridore acre e fumoso della forgia).

«Jh comm’è llonga ’a vita quanno pesa!

Trovo sullievo sulo fore casa.

Pavo ’o pesane, jesco e lasso ’a spesa;

e n’ato ’o pizzo mio saglie e s’ ’a vasa[39]».





(A Turillo) — Jammo bello, guaglio’[40]! (Turillo accentua lo sforzo alla forgia. Il canto ripiglia).

«Ciuccio ’e carretta mia, ciuccio ’e carretta,

si nnato p’ ’a fatica e pe’ ttira’.

Nisciuno dint’ ’a stalla t’arricetta[41],

surtant[42] ’a scesa ’e te nn’have pieta’!»





(A ’O sicco) — Gué, tiene forte…

(E giù martellate, su quel pezzo di ferro incandescente, che sfavilla sull’incudine. Il canto continua):

«Nato e crisciuto sempe ’mmiez’’a via,

me so’‘nzurato[43]

pe’ mme sistema’;

e chella arape a n’ato ’a casa mia

e nun me saccio manco ribella’».





(Sul finire dell’ultima strofa, Carmela è comparsa sotto la porta. Un silenzio. ’O curto, alzando gli occhi, scorge la donna e smette di lavorare). Agostino — Giuva’…

Giovanni (si volta, interrompe il lavoro alla vista della moglie) — Ah! (Come dire: ci siamo! Poi, agli altri, che hanno interrotto il lavoro) Ched è? è fernuto ’o canto?

’O curto (in sottordine) — E mo accummencia[44]’ ’o ballo!

Agostino (a Giovanni, che ripiglia a battere) — Hè visto chi ce sta?

Giovanni (finge solo ora di scorgere Carmela) — Ah! (E a ’O curto) Piglia sta latta ’e benzina. (La indica).

’O curto (allarmato, sottovoce) — ’A vulite abbrucia’?

Giovanni — Falla assetta’[45].

Agostino (al cognato) — E ’ncopp’ ’a latta’e benzina? (Offre la sua sedia a Carmela) Assettateve. (La donna esita). Trasite, assettateve.

Giovanni (a Carmela) — Assettate. All’erta all’erta[46] ce l’avimm’a fa’?

Agostino (forzandola) — Assettateve. (Carmela siede).

Giovanni (a Carluccio, che ha ripreso a lavorare di lima) — Carlu’, che staie facenno?

Carluccio — Sto ammancanno[47] sti rrusette[48].

Giovanni — Cheste hann’a scennere a duie millimetre, ’avvantaggia’[49]… (E ’a ’O curto, che è rimasto a guardare) E tu che staie facenno?

’O curto — Sto vedenno che succede!

Giovanni — E mo t’ ’o ffaccio vede’. (Siede sulla latta di benzina, che ’O curto gli avrà trasportata a fatica. A Carmela) Dunque?

Carmela — Accussì avimm’a parla’? ’Nnanze ’e ggiuvane[50]?

Giovanni — E che vvuo’ ca ’e ffaccio leva’ mano? Chille hann’a fatica’.

Agostino (fa cenni furtivi agli operai, perché smettano di lavorare con una scusa).

’O luongo (alza il dito, come fanno i bambini a scuola, verso Giovanni che, con un gesto di assenso, lo fa andar via).





’O sicco — Vaco a piglia’ ’e sigarrette.

Giovanni (che ha cominciato a capire il perché di quelle scuse) — Va’! (L’operaio esce)

’O curto (fa per sgattaiolare dietro i compagni) — Permesso.

Giovanni — Tiene quacche bisogno pure tu?

’O curto — Me so’ scurdata[51] ’a coppola[52] addu ’o canteniere.

Giovanni — ’A tiene ’n capa.

’O curto (confuso) — Vuie avit’a parla’.

Giovanni — E gghiesce! (’O curto, sgattaiolando, esce) Turi’, Carlu’, e ascite vuie pure. (Turillo s’avvia in fretta. A Carluccio) Famme senti’ che vvò.

Carluccio — Nu poco ’e calma. (Esce).

Giovanni (a Carmela) — Me vuo’ parla’?

Carmela — Si.

Giovanni — Ma nun me dicere ’e vule’ fa’ pace!

Agostino (scherzoso) — Sino daie na ’mpustarella pure a essa!

Giovanni — E pe’ forza!

Carmela (dopo una pausa) — ’O riceviste ’o biglietto mio ’e chella sera?

Giovanni — ’O primmo? Si!

Carmela — E che diceva?

Giovanni — E lloco te voglio!

Carmela (ribatte) — Che diceva?

Giovanni — Si io nun saccio leggere, che scrive a ffa’?

Carmela — T’ ’o ffacive leggere.

Giovanni — ’E truvaie tutte prudente e istruite!

Agostino (tagliando corto, a Carmela) — Che diceva ’o biglietto?

Carmela (a Giovanni) — Te cercavo scusa. (Giovanni sbarra gli occhi. Carmela riprende, ferma) M’ero pentuta[53] ’e chello che avevo fatto; pentuta d’ ’e cchiacchiere che avevo fatto fa’. Appena scesa ’a dint’’a casa mia avevo capito tutto l’abbisso ca s’era apierto ’nnanze a mme. M’era bastato senti’ ’a voce ’e n’at’ommo, chiammarme pe’ nomme, ’mmiez’ ’a via, ’e sera… E truvaie nu guaglione, lle dette ’o biglietto… E te jette ’aspetta’ dint’ ’a cchiesa ’o Carmene, pe’ giurarte ’nnanze ’a Madonna ca nun t’avevo commesso nisciunu tuorto; ch’ero pentuta d’ ’o passo dato; e te prumettevo tutta na vita nova! T’aspettaie fino a che chiudettero ’a cchiesia. Passaie p’’a casa a n’ora ‘e notte[54]. ’O balcone steva ‘nzerrato[55]. Vulevo tuzzulia’, me mettette paura ’e nu straviso[56] e gghiette a ddu sorema Vicenza. Sapevo ’o carattere tuio, penzaie a ’e cchiacchiere fatte… è che oramaie tutto era fernuto… E nun turnaie cchiù! E po’, che nun aggio fatto, a ’nfurmarme ’e te a mettere ggente p’’o miezo. Ma nun he vuluto sentere a nisciuno! E allora, aiere, ’o nomme mio, ’o juorno d’’a Madonna ’o Carmene, sapenno ca stive a ddu soreta, facette un’anima e curaggio pe’ mme veni’ a mmena’ e piede tuoie!

Giovanni — Dopo di che?

Carmela (ferma) — Nun aggio fatto niente ’e male!

Giovanni — Sì na femmena onesta…?

Carmela (con tutta la sua forza) — Sì! Pecché nun t’aggio mancato! Tutte ponne[57] perdere ’a capa… ’mpressionata ca tu mme trascurave pe’ bada’ troppo ’a fatica, lusingata da ’e cchiacchiere ’e uno ca me perseguitava, avette chillu mumento ’e debbolezza! Ma te giuro ’ncopp’all’anema santa ’e mamma mia ca so’ ancora degna ’e te!

Giovanni (freddo) — E chi te crede! Tu mo, p’ ’ammuina[58] ca s’è fatta, putisse essere na Madonna, fore peccato, ma p’ ’o munno, Carmè’, tu si ’na disgraziata! Sì! Sì! E si io cummettesse ’a debbulezza ’e me te turna ’a piglia’, sa’ che sarrie? nu marito cuntento!?

Carmela — No!

Giovanni — Si, Carme’! Nuie simmo chello ca parimmo[59], no chello ca sentimmo d’essere! (Ad Agostino) Rispunne.

Agostino — Che aggi’a dicere?

Giovanni (a Carmela) — Chisto è munno d’apparenza! E ’a stessa ggente che ha cundannato a tte, dimane cundannarrie a mmè! E comme camparrie cchiù, io, vestuto ’a piecoro, vicino ’a ’ncunia? Ognuno passanno me mustrasse, nisciuno me chiammarrie[60] cchiù: Don Giuvanne. Me chiammarrieno: Martino! E che male aggio fatto pe’ mme mettere sta maschera ’n faccia? Niente! (Pausa) L’unico rimprovero ca m’hé fatto è stato chillo d’essere troppo attaccato ’a fatica! E po’? (Ad Agostino) Rispunne.

Agostino — Dalle. Te si fissato! Staie parlanno accussì bello.

Carmela — …E allora tu nun cride ’a cundotta intima mia?

Giovanni (calmo) — L’intima… ’a saie tu e ’o Padreterno! Io saccio chella ca sanno tutte quante: chella… esterna! E chella te cundanna!

Carmela — Chi me cundanna? ’O munno?

Giovanni — Eh, e hè ditto niente! E doppo d’ ’o munno che ce sta?

Carmela — Ce sta Ddio!

Giovanni — E Ddio nun fa nu decreto e spieca ’e fatte comme stanno! Ddio se sta zitto e io nun so’ cchiù nu faticatore, so’ nu cornuto? No! (E guarda Agostino)

Agostino (prevenendolo) — «Rispunne?»

Giovanni (approvando) — Eh! (Pausa).

Agostino — Siente a mme…

Giovanni — Te sento.

Agostino — Tirando le linee, questa Carmela è colpevole solo in apparenza.

Giovanni — E te pare poco? L’apparenza è tutto!

Agostino — Già, ma non nella sostanza!

Giovanni — Chesto ’o ddice essa?

Carmela — Io!

Agostino — La cosa fila!

Giovanni - Fila? (Risoluto, a Carmela) E fila, fi’… (Si leva, deciso). Susete[61] e vattenne. (Guarda fuori). ’A ggente ’a vì? accummencia a guarda’ ccà dinto. ’A vì… gente affacciata… Accummenciano a ffa’ congetture… «Chella è ’a mugliera che se ne scappaie cu ll’amico suio… Mo ’o marito s’ ’a torna appiglia’». (Scattando) No! No!

Agostino (cercando di calmarlo) — Giuva’…

Giovanni (ad Agostino) — E allora che ce staie a ffa’ tu, loco? Pigliatella[62] (Indicando Carmela) Puortatella[63]! Io aggi’a fa’ ’o ferraro! ’E ggiuvene chesto vanno truvanno. ’E vvì? Vide si s’accostano cchiù ccà? Cu ’a fatica ca ce sta ’a fa’! (Alla moglie) Vattenne! ’O vvide, ca io accummencio a ‘perdere; ’a calma?!

Agostino (preoccupato) — Meh, zitto…

Giovanni (alla donna, che resta impassibile) — Jesce fore, te dico! Pecché te ne si gghiuta? Te n’avesse cacciata io? E mo che vvuo’?! Io me metto scuorno ’e fa’ ’a figura ’e chello ca nun songo! Nun me saparrie[64] abitua’! (Guarda fuori, esasperato) ’E vvide? Tutte ll’uocchie ccà dinto! Vattenne! Nun mme fa’ passa’ nu guaio!

Carmela (sfidandolo) — Accideme! È ’o mmeno che puo’ ffa’!

Agostino — Meh, calmate… facimmo fa’ ’a folla?

Giovanni — ’A siente…?! «Accideme»! ’A dongo fastidio a llibbertà! Uh, Madonna! Madonna mia! (Si copre il volto con le mani, per dominarsi, Gli operai, allarmati dalle grida, vengono avanti, ed ora entrano nella bottega).

Giovanni (ad essi) - Eh… E che site turnate a ffa’? Ve putiveve[65] sta’ n’atu ppoco!

’O curto (giustificandosi) — Vuie state cu ’a mugliera vosta…

Giovanni (scattando) — Chi mugliera? Chi mugliera?! (Pigliando quasi per il petto ’O curto) Chi?! Chella nun m’e niente!

’O sicco (sottovoce, a ’O curto) — Statte zitto! (Lo spinge).

’O luongo (dandogli anche lui uno spintone) — Levate ’a miezo.

Carluccio (abbassandogli il berretto sulle orecchie) - Muore, si nun parle! (E lo spinge via).

’O curto — Faccio nu guaio ’a vota[66]! (Gli operai riprendono a lavorare).

Giovanni (gridando) — Niente m’è! (Pausa. Si domina. Poi, alla moglie) Insomma, tu nun me vuo’ fa’ fatica’? No? E io nun fatico. Mo me ne vaco io! (A Turillo) Pigliame ’a rrobba. (Gli indica giacca e cappello. Ai giovani) Arricettate[67] e gghiatevenne[68]! (Gli operai continuano a lavorare) Ve sto dicenno: arricettate e gghiatevenne! (Gli operai abbandonano il loro daffare e, rapidamente, escono salutando, dopo aver indossato i panni di strada. Turillo porge le sue cose a Giovanni, e fa per seguire i compagni) ‘A chiave?

Turillo (la prende da un cassetto del bancone e la porge) — È servito.

Giovanni - E dimane cchiù ampressa! Avvisa a ll’ate…

Turillo — Sissignore. (Saluta ed esce).

Giovanni (ad Agostino) — Che ffaie? Chiude tu, o chiudo io? (Gli mostra la chiave).

Agostino — E che aggi’a chiudere? Saccio chiudere, io?

Giovanni (è esasperato. Non sa che fare. Poi, risoluto, a Carmela) — Oh, ma insomma tu che ddice? (Carmela lo guarda con occhi di pianto).

Agostino (a Giovanni) — Siente, doppo chello che ha confessato…

Giovanni — Beh?

Agostino (sempre indicando Carmela) — …Per come si è mantenuta…

Giovanni — Beh?

Agostino — …Non vedrei perché non potresti perdonarla…

Giovanni (ad Agostino, rapidamente) — E si sorema! sorema! t’avesse fatto chello ca m’ha fatto sta femmena… e mo tu te truvasse ’o pizzo mio a decidere… tu che faciarrisse[69]?

Agostino — Ah… io ’a desse sempe nu cavice[70] e nn’ ’a cacciasse!

Giovanni (come trionfante) — ’O vvì?!

Agostino (cercando di giustificare il suo scatto) — No pe’ essa… p’ ’a ggente.

Giovanni — Embé, e tu ’a mugliera toia ’a disse nu cavice… e a mme, ’a mia, me cunsiglie d’ ’a perduna’? (Pausa. Ride con amarezza) Tutte, tutte ll’uommene accussì… Pure Don Peppe, ’o stesso… Come vedi, caro cognato, a giudicare ’a disgrazia ’e n’ato, è nu fatto ca nun coce[71]: si è sempre più indulgenti… (Pausa) Che aggi’a fa’? Purtroppo, pe’ sta femmena, nun pozzo sentere che pietà!

Carmela (trasalendo) — Pietà?!

Giovanni — Sì, pietà, Carme’! Pietà, e nient’ato! (La guarda negli occhi, poi, improvvisamente, appassionato) Insomma tu che vuo’? (Pausa) Vuo’ cuntinua’ a campa’ comme campave?

Carmela (rianimandosi) — Sì!

Giovanni — …’A stanzulella ’o primmo piano… ’O balcunciello[72]… ’A gallenella[73] dint’’o gallenaro… ’A servicciolla[74]…

Carmela (illuminandosi, piena di speranza) — Sì!

Giovanni (con un supremo sforzo) — E sia! Provvedo io a tutto! (Carmela da un piccolo grido, mentre il marito stacca una chiave dalla parete e gliela dà) E chesta è ’a chiave. ’A casa sta su per giù comme ’a lassaste chella sera. (La donna ride e piange. Giovanni se la divora con lo sguardo. Esclama) Che vvuo’? Che vvuo’? Ca sti mmane hann’a ancora abbruscia’ pe’ tte? Ca sta fronte ha dda scorrere ancora sudore pe’ tte? E va bene!

Carmela (con un grido altissimo, si getta fra le braccia del marito) — Giuva’!

Giovanni — …Ma aunite[75], no! (Carmela ha un sussulto, e s’accascia. E ll’uomo con il cuore sulle labbra, le dice con forza) Carme’, te voglio bene! Sento ca senza ’e te nun pozzo campa’! Ma p’ ’o munno nuie simmo muorte[76] Carme’! Simmo muorte! Tuttu quante hann’a sape’ ca tra me e te nun c’esiste cchiù niente! Niente!… P’asci’ pur’io ’mmiez’ ’a via; pe ’ saluta’ a chi mme saluta; pe’ pute’ cammena’ cu ’o cappiello aizato… accussi… (Si scappella con un gesto largo, mentre Agostino accompagna la donna piangente fuori dall’officina).

FINE DELLA COMMEDIA





↑ ’O sicco: il secco, chi è molto magro.

↑ ’O lungo: il lungo.

↑ ’O curto: il corto.

↑ P’’amice: per gli amici.

↑ nuviello: novello.

↑ P’’amice: per gli amici.

↑ nuviello: novello.

↑ ’O canteniero: il vinaio; il cantiniere.

↑ ’a sparata: la bravata.

↑ a cavallo ’a votta: sulla botte.

↑ Si sfierre: se perdi la pazienza, se scoppi.

↑ piccia’: piagnucolare.

↑ cantale ‘a nonna: cantagli la ninna nanna; ingannalo.

↑ p’addubbechia’: per farlo addormentare, stordendolo.

↑ A fa’ marenna: a mangiare.

↑ Lèvate mano: sospendete il lavoro.

↑ ’a cantenera: donna che rivende vino in cantina (D’Am.).

↑ te sfruculèano: ti prendono in giro.

↑ cusarella: qualcosa di buono.

↑ a tuzzulia’: a bussare, a chiamare.

↑ cunuscennove: conoscendovi.

↑ mm’avev’a: mi dovevo.

↑ sarrisseve: sareste.

↑ magnaie: mangiai.

↑ arapi’: aprire.

↑ sarrie: sarebbe.

↑ mme sto annuzzanno: mi sto affogando.

↑ ’mpustarella: piccola colazione a base di pane con salumi o latticini.

↑ tenite mente: guardate.

↑ v’ ‘a fusseve turnata a piglia’: l’avreste presa di nuovo.

↑ parla’ a vvalanza: parlare senza misura.

↑ nu muorzo ‘ntravierzo: un boccone di traverso.

↑ nn’a faie i’: la fai andare via.

↑ ll’uoffre: gli offri.

↑ Vaco ‘a lemmosena: vado a chiedere l’elemosina, mi rovino

↑ Dicitencello: diteglielo.

↑ avarranno: avranno.

↑ ’aulive: di olive.

↑ ’a vasa: la bacia.

↑ Jammo bello, guaglio’!: andiamo, su, ragazzo!

↑ t’arricetta: ti governa.

↑ surtanto: soltanto.

↑ me so’ ‘nzurato: mi sono sposato.

↑ accummencia: comincia.

↑ assetta’: sedere.

↑ All’erta, all’erta: in piedi.

↑ Ammancanno: riducendo di spessore.

↑ Rrusette: rosette (di metallo).

↑ Avvantaggia’: in vantaggio.

↑ ’e ggiuvane: i lavoranti.

↑ Me so’ scurdata: ho dimenticato.

↑ coppola: berretto.

↑ pentuta: pentita.

↑ a n’ora ’e notte: all’imbrunire.

↑ ’nzerrato: chiuso.

↑ straviso: sfregio.

↑ ponne: possono.

↑ ammuina: confusione, chiasso.

↑ parimmo: sembriamo.

↑ chiammarrie: chiamerebbe.

↑ Susete: alzati.

↑ Pigliatella: prenditela.

↑ Puortatella: portatela.

↑ saparrie: saprei.

↑ Ve putiveve: potevate.

↑ ’a vota: per volta.

↑ Arricettate: rassettate, mettete in ordine.

↑ gghiatevenne: andatevene.

↑ Faciarrisse: faresti.

↑ nu cavice: un calcio.

↑ nun coce: non tocca.

↑ balcunciello: balconcino.

↑ gallenella: gallinella.

↑ servicciolla: servetta.

↑ aunite: uniti.

↑ muorte: morti.





* * *





About this digital edition


This e-book comes from the online library Wikisource[1]. This multilingual digital library, built by volunteers, is committed to developing a free accessible collection of publications of every kind: novels, poems, magazines, letters...

We distribute our books for free, starting from works not copyrighted or published under a free license. You are free to use our e-books for any purpose (including commercial exploitation), under the terms of the Creative Commons Attribution-ShareAlike 3.0 Unported[2] license or, at your choice, those of the GNU FDL[3].

Wikisource is constantly looking for new members. During the realization of this book, it's possible that we made some errors. You can report them at this page[4].

The following users contributed to this book:

Ruthven





* * *



↑ https://wikisource.org

↑ https://www.creativecommons.org/licenses/by-sa/3.0

↑ https://www.gnu.org/copyleft/fdl.html

↑ https://wikisource.org/wiki/Wikisource:Scriptorium





