Carmela — (spinge l’invetriata e guarda, dalla porta, verso Giulietta, che piange) Giuliè! Si’ tu ca staie chiagnenno? Che t’è succieso?

Giul. — Mammella!...

Carm. — Ah! fosse viva ’a bonanema ’e mamma toia!.. Ma ’a colpa è stata ’e pateto, a spusarse chella furastera!... (poichè la bambina si sostiene il braccio sinistro con la mano destra, le domanda): Che t’ha fatto?

Giul. — M’ha vattuta!

Carm. — E’ senza core chella femmena... Ma che ll’ è fatto?...

Giul. — Niente!

Carm. — E va buò... nun chiagnere... T’ha fatto male?

Giul. — C’ ’o bastone...

Carm. — Ma chi?... Mammella?

Giul. — No mammella... don Federico...

Carni. — (con l’aria di chi à tutto compreso) Aggio capito... E papà nun ce steva?

Giul. — Ah, no! Si nce steva papà, nun me vatteva...

Carm. — E mammella c’ha ditto?

Giul. — M’ ha tirate ’e capille e m’ha ditto: « Nun di’ niente a pateto, si no te dongo ’o riesto... »

Carm. — (con curiosità, accarezzando la fanciulla) Ma pecchè?

Giul. — (vergognosa, portandio le mani agli occhi). No... niente...

Carm. — Io saccio tutte cose; cu me può parlà... Chella, mammella, soffre ’e stu male...

Giul. — Si ’o sapesse papà!

Carm. — Ma c’ hanno fatto

Giul. — (con malizia, a mezza voce) Se so’ vasate...

Carm. — Mbe’? E che nce sta ’e male? (sotto voce): Gesù! Gesù!

﻿ SCENA 3.ª



d. Vicienzo e dette.





d. Vic. — (sotto la porta) Aggio ’aspettà cchiù?

Carm. — St’anema ’e Dio chiagneva e io so’ curruta a vedè ch’era succieso... Sa’, è stato don Federico ca l’ha vattuta... (strizzando l'occhio) He capito?

d. Vic. — E chesto si’ bbona a ffa’ a ’ntricarte d’ ’e fatte ’e ll’ate...

Giul. — (si lamenta sottovoce).

Carm. — Iammo, ferniscela! Na pilo ’o faie nu trave...

d. Vic. — (notando che la ragazza si lamenta) Pecchè se lagna?

Carm. — Nun t’ ’aggio ditto? L’hanno vattuta... (si avvicina a Giulietta) Te fa male assaie?

Giul. — (accenna col capo di sì, e mostra il braccio) Cca.

Carm. — (guardando) Che ’nfame scellarato! Ll’ha fatto na mulignana!

d. Vic. — Miettece nu poco d’acqua... (prende dal canterano un fiaschetto di vetro pieno d’acqua) Addò sta nu poco ’e pezza?

Carm. — (girando gli occhi attorno) E chi t’ ’o ’ddà Cca nun nce sta manco ’o ppittato!

d. Vic. — (cava dalla saccoccia il fazzoletto e lo bagna) Ecco fatto! (fasciandole il braccio) Mo nun sentarraie cchiù dulore!

Carm. — (a Giulietta) Nun ’o perdere ’o fazzuletto, si no se spara ’a duzzina...

d. Vic. — Statte attienta!... Se perde stu muccaturo ’e seta!

Carm. — Comme si’ scemo!

Giul. — (a Carmela) Donna Carmè... nun avite appaura, io nun aggio maie perzo niente...

Carm. — ’O ssaccio... tu si’ na femmenona... (scorgendo suo marito, che pensieroso guarda la ragazza) A che pienze?

﻿d. Vic. — (con un gran sospiro) Penzo ca quanno na povera figlia perde ’a mamma è na gran disgrazia... (s’avvicina al letto) Te siente nu poco meglio?

Giul. — Sì, don Viciè.

d. Vic. — Mo nun he ’a chiagnere cchiù... Repuòsete; e fatte nu bello suonno...

Giul. — Vurria arrepusà, ma nun pozzo...

d. Vic. — E pecche?

Giul. — ’A tosse...

Carm. — Chesta è stata tutta l’acqua ch’à pigliata... (a suo marito) ’O pate apprimma se purtava appriesso ’a mugliera, ’a rumana, p’ ’a fa girà c’ ’o piattello; ma chella bbona crestiana, annascuso, s’arrubbava sempe quacche soldo, p’ o’ dà... m’he capito? (con significato).

d. Vic. — Aggio capito...

Carm. — Nu iuorno, ca se purtaie ’a guagliona, chesta se n’addunaie, e ’o dicette a ’o pate...

Giul. — (che ha ascoltato) S’ ’e metteva dint’ ’o mantesino...

D. Vic. — Nce vo’ tanto a nduvinà ’a ventura...

Carm. — Da chillo iuorno nun se purtaie cchiù ’a mugliera, e st’anema e Dio accumpagnaie ’o paté, ’e vierno, ’e state, pe gìrà c’ ’o piattiello attuorno...

D. Vic. — (a Giulietta ) E mo pateto sta a ffa’ e guarattelle?

Giul. — Che ora s’è fatta?

D. Vie. — Nce vo poco p’àvummaria!

Giul. — Sta ’o llario ’o Castiello...

D. Vic. — E po’ addò va?

Giul. — Se ritira...

Carm. — Mo ’o vide ’e venì...

Giul. — (tossisce)

D. Vic. — (a sua moglie) Ma che tene?

Carm. — Tene ’a purmunìa!.. (sottovoce)

d. Vic. — Zitto... Sciò llà! (a Giul.) ’O miedeco t’ha vista?...

Giul. — Sì... m’ha dato chella medicina p’ ’a tosse... (indicando la boccettina che sta sul canterano) Io nun ’a voglio... è amara... ﻿Carm. — (accarezzandola) Tu te l’haie ’a piglià! Si no, comme staie bbona?

d. Vic. — Ne vuò nu cucchiarino? Iammo... pigliatella...

Giul. — È amara...

Carm. — (prende la bottiglia e versa in un cucchiaio un po’ di quel liquido) Iammo... sùsete...

Giul. — È amara...

d. Vic. — (le mostra un soldo) Iammo! Si t’ ’a piglie, te do nu soldo...

Giul. — (con gioia) M’ ’a piglio... m’’a piglio...

Carm. — (dopo averle dato la medela) Bravo!... Pare na santa...

d. Vic. — (dandole il soldo) E chisto è ’o soldo...

Carm. — (a suo marito) E tu nun vaie a’ suggità?

d. Vic. — Che buò! M’ha fatto tanta mpressione sta guagliona, ca me sento ’o core niro niro... Ma me n’aggia i’ pe fforza... Stasera s’ha da vutà ’o presirente...

Carm. — E si te fanno presirente?

d. Vic. — (ridendo) Eh, me facevano presirente!

Carm. — Pecchè, nun po essere?

d. Vic. — Io me ne vaco... Addio, Giuliè. (Giulietta lo saluta con la mano).

Carm. — Retirate ampresso... Io resto n’ato ppoco pe lle fa cumpagnia.. (don Vicienzo esce, chiudendo dietro sè l’invetriata) S’è fatto scuro... Vulimmo appiccià ’o lume?

Giul. — Ncopp’ ’o cumò nce sta ’a lampa.. (Carmela ravviva la lampada innanzi la Madonna).

Carm. — Tiene appetito?

Giul. — Sì...

Carm. — E che vuò? Di’...

Giul. — Nun pozzo tuccà niente. ’O miedeco nun vo’...(lungo silenzio). Donna Carmè, me vulite cuntà ’o cunto d’ ’auciello grifone?

Carm. — N’ata vota ’o vuò sentere?

Giul. — Sì, sì... me piace ’e sentere.

Carm. — E te staie zitta?

Giul. — (ponendosi la mano al petto) A parola mia! ﻿Carm. — (comincia a raccontare, con voce monotona, da cantilena, col ritmo eguale, quale le vecchie sogliono narrare le fiabe) Nce steva na vota nu Re cecato. Stu Re, na notte, se sunnaie ca pe se sanà nce valeva na penna ’e l’auciello grifone ’A matina chiammaie ’e figlie e dicette chello ca s’aveva sunnato, e prumettette ca chi lle purtava sta penna addeventava Re. ’E figlie subbeto s’armaieno e curretteno, pe truvà ’a penna e l’auciello grifone, chi pe na via e chi pe n’ata. Cammina, cammina, doppo tre ghiuorne e tre notte, nun truvaieno a nisciuno ca sapesse di’ addò steva l’auciello... (si ferma, non ricordando la fiaba) Ah! E chi se ricorda cchiù!

Giul. — (con voce dolce riprende la narrazione) ’O cchiù piccerillo d’ ’e frate, ca s’era spierzo ’int’a nu bosco, ncuntraie a nu vicchiariello, e lle dicette: «San Giuseppiello mio, me vuò di’ addò sta l’auciello grifone?» ’O vicchiariello se mettette a ridere e dicette: «Chillo ca vaie truvanno sta ncopp’a chill’albero»; e dicenno chesto scumparette.

Carm. — Ah, si! Haie ragione! (riprende lei la narrazione) ’O piccerillo sagliette ncopp’ a l’albero e tiraie na penna a l’auciello. Mentre se ne turnava ’a casa soia, ncuntraie ’e frate. Chiste, pe mmidia ’e rignà, l’afferraieno, le levaieno ’a penna, l’accedettero e l’atterraieno...

Giul. — Donna Carmè, nun abbreviate!

Carm. — Arrivate che fuieno add’ ’o Re, ’o frate cchiù gruosso dicette: «Chesta è ’a penna!» Nce ’a passaieno tre vote ncopp’ a l’uocchie d’’o pate, ca subbeto nce vedette. Ma ’o Re, nun vedenno ’o figlio cchiù piccerillo, addimannaie addò steva, e ’e figlie rispunnettero subbeto ca nun ’o ssapevano. Allora ’o pate mannaie a tanta gente; ma nisciuno ’o putette truvà. Nu vaccaro, passanno p’ ’a via addò era stato acciso ’o figlio d’ ’o Re, vedette n’uosso c’asceva ’a sottaterra; ’o tiraie, e l’uosso se mette a parlà accussì:

«Vaccaro mio, vaccà...

«Tieneme astrinto e nun me lassà.

«Pe na penna ’auciello grifone,

«Frateme è stato nu traditore!





(Giulietta, a poco a poco, per lo spavento, si nasconde sotto la coperta) Quanno ’o vaccaro passaie sotto ’a casa d’ o’ Re, l’uosso accuminciaie a parlà n’ata vota. ’O Re, ca ’o vedette, vulette sentì che diceva; pigliaie l’uosso mmano, e chillo se mette tte a parlà accussì: (con voce cavernosa)

«Papà mio, papà...

«Tieneme astrinto e nun me lassà.

«Pe na penna ’auciello grifone,

«Frateme ’e stato nu traditore...





(Giulietta è scomparsa interamente sotto a coperta. Carmela se ne avvede, solleva la coperta e resta a guardarla lungamente) Povera figlia! S’è addurmuta!

(Sotto la porta appare la matrigna di Giulietta).





SCENA 4.ª



Virginia e dette.





Virg. — (entrando, vede Carmela) Ve saluto, sora Carmela: che fate? Spregate er tempo co ’sta sgrinfia? Me sembra ’n ghiro! Se dorme la settimana santa!

Carm. — Che dicite! Sta povera figlia tene na freve e cavallo!

Virg. — La possino acciacca! ’Un crepa mai! L’avrebbe dovuto capì prima...

Carm. — S’è addurmuta... Sta propio brutto...

Virg. — So’ tutte imposture! Volete vede’ come s’arza? Quattro papaveri sur grugno e zompa dar letto!

Carm. — (difendendo la ragazza) Donna Virgì... embè? Chesto ca vuie facite nun è bello! Se vede propio ca nun le site mamma!

Virg. — (risentita) Sora Carmela, impicciatevi de li fattacci vostri...

Carm. — (con calmo) ’O ssaccio...

Virg. — Non voio legge... La padrona de casa so’ io...

Carm. — E chi ve dà tuorto?... Ma, vedite, chesta piccerella io ’a voglio bbene... Canuscevo ’a mamma io...

Virg. — Embè? Che me ne mporta?

Carm. — Ve pregavo... nun ’a maltrattate quanno nce sto’ io...

Virg. — (scoppia a ridere) Non me fate ride’!

Carm. — (scattando) Tu ’e qua’ paese si’? Cca, a Napule, nun ausammo ’e fa tanta chiacchiere...

Virg. — E’ meio che ve n’annate; se no, pe li mortacci vostri...!

Carm. — Sa che te dico?... Nun annummenà ’e muorte mieie, ca te faccio fa ’o strascino pe quanta e longa ’a via!

Virg. — A chi dici, a me!

Carm. — Si’ a te... a te!

Giul. — (si sveglia, siede in mezzo al letto, e come sognando dice) Nun ’o ffaccio cchiù!... Nun ’o ffaccio cchiù!

Carm. — (avvicinandosi alla ragazza) L’ha appaurata! (accarezzandola) Nun avè appaura... nce sto’ io cca...

Giul. — Nun me lassate... Chillo... don Federico...

Virg. — (le fa cenno di tacere).

Carm. — T’ ha vattuta? (Giulia guarda Virginia) Nun avè paura!.. Di’... (appare sotto la porta il padre).

Giul. — Papà!... papà!...





SCENA 5.a



Don Rafele e dette.





d. Raf. — (si ferma sotto l’arco della porta. Ha sul dorso il teatrino e nelle mani il sacco coi pupi. Guarda sua moglie e donna Carmela, come per chiedere cosa sia. avvenuto. Depone la ﻿baracca e i pupi, e si avvicina al letto della figlia) Ch’ è succieso? Tiene l’uocchie appaurate..

Giul. — Mammà...

Raf. — (a sua moglie) Ma che te si’ miso ncapo d’acciderla a sta criatura?

Virg. — Ti rode quarche cosa?

Raf. — (alla figlia) Di, ch’è succieso? Che t’ha fatto?(Giulietta guarda la matrigna con occhio pauroso). Guarda a me... Di’ che t’ha fatto?.. Nun avè paura...

Giul. — (con un fil di voce): Niente!

Raf. — (a donna Carmela): Donna Carmè... parlate vuie... ch’è succieso?

Carm. — E io che ve pozzo di’?... So’ venuta pe vedè comme steva ’a piccerella, e l’aggio truvata chiagnenno, sola sola...

Raf. — (sua moglie): Sola?.. E tu haie avuto ’o curaggio ’e l’abbandunà? Addò si’ ghiuta? Ma tu a chi ’ntienne ’e fa passa nu guaio?... No!... No!... ’A vi' st’anema ’e Dio? lo campo sulo p’essa!... E tu l’he vattuta!.. Tu?

Giul. — (protestando): No... nun ò stata essa...

Raf. — (con premura: a sua figlia): E chi è stato?.. Di’! Parla!

Carm. — Che ghiate penzanno?... Chi puteva essere?

Raf. — (afferrando per il braccio sua moglie, le chiede): Isso l’ha vattuta?! E tu, nfame, l’haie fatto trasi cca? Dint’a’ casa mia?! Cca... addò sta figliema? Schifosa! Di’... parla! (si schiaffeggia per la vergogna).

Carm. — Don Rafè... che facite!

Giul. — Papà!.. papà!...

Virg. — Saie che te dico? Me so’ seccata...

Raf. — (scattando): Iesce!.. Iesce d’ ’a casa mia! Iesce!

Virg. — Si, si; mo me ne vado... Tanto co te che ce guadambio? M’ ha fatto sempe morì de fame!

Raf. — Va... va... add’ ’o nnammurato tuio! Chillo è l'ommo ca fa pe te! (si avvicina alla figlia e le chiede): Chi è venuto cca? (Giulia lo guarda e tace). ﻿E’ venuto don Federico? (Giulia afferma con la testa—a sua moglie) E staie ancora cca?.. (a Giulia): E t’ha vattuta?.. (Giulia afferma con la testa). Nfame! nfame! (si slancia contro la mogle)

Giu]. — (con spavento): Papà... papà mio!..

Carm. — (lo trattiene) Lle vulite fa’ piglià na vermenara?

Raf. — (a sua moglie, indicandole la porta) Iesce!.. iesce!..

Virg. — (esce, guardando con disprezzo il marito).

Raf. — Giuliè... figlia mia! (scoppia in pianto, abbracciando la figlia, e cade sulla sedia).

Carm. — Meno male! Se n’è ghiuta!.. ’On Rafè, ringraziatene a Dio! Chella chi sa qua’ iuorno ve faceva passà nu guaio... Ma chella ha fatto pe’ fa’ vedè...(avvicinasi con premura) Iammo... don Rafè... ’o diavolo nun è brutto comme se pitta... Se sape: so’ chiacchiere ca passano...

Raf. — Nun mettarrà maie cchiù ’o pede dint’ a’ casa mia... Maie, maie cchiù! E’ pe st’anema ’e Dio ca me dispero... Chi l’assistarrà? Chi lle farrà da mamma? Vuie ’o ssapite quant’aggio ’a faticà pe m'abbuscà nu tuozzo ’e pane...

Carm. — E ch’è fenuto ’o munno? Simmo o nun simmo napulitane?

Raf. — Grazie; vuie avite tenuto sempe 'o buon core, e pure ’o marito vuosto...

Carm. — Ah! Vicienzo, sì, è overo, è stato sempe nu buon ommo... E pure tene ’e vizie suoie... (Giulietta tossisce). Giuliè, iammo; pigliete ’a medicina... (va a prendere un cucchiaio di medela).

Raf. — Te siente male?

Carm.. — Ecco cca! (le dà la medicina): Brava..., brava Giulietta...

Raf. — Don Federico è stato cca?

Giul. — Sì.

Raf. — Nzieme cu mam... cu chella femmena?

Giul. — No... mam... steva cca... Po’ è venuto don Federico... ﻿Rat. — E t’ha vattuta?

Giul. — Si... c’ ’o frustino...

Raf. — (stringendo i pugni): Nfame!

Giul. — (mostrando il braccio destro). Cca... m’ha fatto male!

Raf. — (a donna Carmela): D. Carmè... nu minuto... vaco e vengo... (fa per prendere il cappello).

Carm. — Site pazzo! Cu chi ve vulite mettere?

Giul. — (spaventata, scende dal letto e gli abbraccia le gambe) No... papà... no... papà!..

Raf. — (la prende sulle ginocchia): Nun te mettere appaura...

Giul. — Voglio sta’ ’nzino a te!

Carm. — Nun facimmo capricce...

Raf. — (a donna Carmela): Scusate, dateme ’a cuperta! (Carmela esegue, ed avvolge le gambe della ragazza): E mo che vuò fa?

Giul. — Voglio sta cca... abbracciata cu tte... (l’abbraccia) Papà mio!..

Raf. — Ma tu pigliarraie friddo...

Giul. — No, vicino a te sto’ meglio, nun sento friddo.

Carm. — (si asciuga una lagrima): Viato a vuie ca tenite na figlia... Io sta gioia nun l’aggio maie avuta... Dio m’ha vuluto fa scuntà ’e peccate mieie...

Raf. — È overo! ’E figlie so’ care, ma quanno nun ce manca niente... E a me me manca tutto!..

Carm. — Dio vede e pruvvede.

Raf. — È giusto! Na vota io ero artista ’e teatro e chello che m’abbuscavo spennevo... Nuie simmo fatte accussì... tenimmo ’e mmane spertusate... Chille erano ati tiempe... M’aviveve ’a senti dint’ ’e «Due Sergenti», ’onna Carmè! Fuie ’o destino ca me facette ’ncuntrà cu chella femmena. Ero vidovo, tenevo sta piccerella, e m’ ’a spusaie. Da chillo iuorno nun avette cchiù pace... tutto iette a rotta ’e cuollo... ’A cumpagnia se sciugliette, io perdette ’a voce, cadette malato, nun putette cchiù recità... e pe vivere, mo... (indica il teatrino dei pupi) ecco chello ca me tocca a ffa’... ’o pupante! ﻿

Giul. — (gli asciuga una lagrima): Papà... pecchè chiagne?... Nun nce sto’ io pe tte?

Raf. — Sì, è overo; ma te vularria vedè allegra, cuntenta, e no’ malatella accussì...

Giul. — Aggia sta sempe malata?

Raf. — No!.. Tu t’he ’a sanà!

Giul. — E me purtarraie sempe appriesso a te?

Raf. — Sempe... sempe... (la bacia).

Giul. — Papà, me vuò mettere ’a vesta ianca? chella ca me mettette quanno me facette ’a cummenione? Te ricuorde?

Raf. — E comme t’è venuto stu penziero?

Giul. — ’A vi’: sta là, ’int’ ’o cumò!

Raf. — Che capriccio è chisto, Giuliè?

Giul. — Sì, papà; cuntenteme; te voglio tanto bene! (l’accarezza): Si me faie cuntenta, te do nu vasillo...

Raf. — (a donna Carmela) ’A sentite? Me pare na vicchiarella!

Carm. — (Giulietta, dopo essersi avvicinata al comò). Addò sta, cca?.. Int’a stu teraturo?

Giul. — No, llà, a ll’urdemo teraturo! Sta arravugliata ’int’ a nu panno russo.

Raf. — Ma che vuò fa’?

Giul. — M’ ’a voglio mettere... E... si moro?

Raf. — Nun ’o ddi’! (turandole la bocca): E me lassarrisse accussí?! Sulo sulo?

Carm. — E che so’ sti discurse? Iammo, mo te vesto io! (la prende in braccio, la porta sul letto e la veste).

Raf. — Nun tengo parole pe ve ringrazià...

Carm. — (a Giulietta): Quanno po’ starraie bona, te ne ne venarraie pe sempe cu me!

Giul. — E papà?

Carm. — Papà ha da fa’ ’e fatte suoie... Quanno po’ vene, ’a sera, allora te starraie cu isso...

Giul. — E nun ’o pozzo accumpagnà?..

Carm. — No!.. Tu starraie sempe cu me! Nce vuò sta? Sì? Rispunne...

﻿Giul. — E papà?

Raf. — Papà nun te lassarà cchiù... Starrà sempe vicino a te... Si’ cuntenta?

Giul. — (batte le mani per la gioia): Ah! sì... sì!..

Carm. — È fatto!

Giul. — ’E scarpe?

Carm. — Pure ’e scarpe? Addò stanno?

Giul. — ’Int’ ’o cummò... (Rafele le prende e le dà a Carmela).

Carm. — Dimme na cosa, mo ca te si’ vestuta vulisse ascì?

Giul. — No... me l’aggio vuluto mettere... che ssaccio... (Rafele guarda donna Carmela col gesto disperato di chi sa che il destino non ha più rimedio).

Carm. — (sottovoce a Rafele): E che so’ sti lacreme?.. Curaggio!.. Nun ’a vedite comme sta allegra?

Raf. — Ogge sta peggio! Nun vedite c’ uocchie tene?

Carm. — ’E piccerelle so’ fatte accussì... Mo ’e vedite abbattute, malate... a n’atu poco zompano e rideno... (a Giulietta): E’ overo ca te siente meglio? (Giulietta con la testa afferma e si avvicina al padre) Avite visto? Me date ’o permesso, don Rafè? Vaco a priparà nu poco ’e cena a Vicienzo, e torno subbeto...

Raf. — Facite ’affare vuoste...

Carm. — ( fa per uscire, poi ritorna ) E vuie, ’on Rafè, avite mangiato? Nu muorzo ’e cchiù, nu muorzo ’e meno, pe nuie fa ’o stesso... senza cerimmonie...

Raf. — Ve ringrazio...

Carm. — Ma che so’ sti ringraziamente?

Raf. — No, grazie... veramente... m’ aggio suppuntato ’o stommaco...

Carm. — Allora cchiù a tarde, quanno vene Vicienzo, trasite nu mumento addu nuie... v’aspettammo...

Raf. — Si... cchiù tarde... grazie!

Giul. — (con gioia): I’ pure...

Raf. — Tu mo t’he ’a cuccà...

Giul. — Voglio veni pur io...

Carm. — E va buono... nun piccïà... (esce).

Raf. — Comme te sta bella sta veste!... T’ ’a vuò levà?

Giul. — A n’atu ppoco... Dint’ ’o cumò nce sta pure a nocca celeste p’ ’e capille... (fruga nel tiretto, prende un velo bianco e lo mostra al padre) Papà, guarda: te ricuorde? M’ ’o purtaste quanno me facette ’a primma cummenione... (Il padre guarda con dolore la figlia) Mo ’o metto cca, ’int’ ’a sta scatola, accussì nun se sciupa... (seguita a cercare) Ah! ’A vi’ cca! (mostra il nastro cilestrino e lo lega tra i capelli) Me sta buono?

Raf. — Giuliè... iammo... cuccàmmece...

Giul. — (ha un forte colpo di tosse)- N’atu ppoco...

Raf. — He visto?

Giul. — Io me sento meglio! (ha come un capogiro).

Raf. — (sostenendola) He visto? Tu nun te mantiene all’erta... Iammo, famme cuntento...

Giul. — Sì... papà..., è overo... m’avota ’a capa...

Raf. — Cùcchete (sostenendola, la porta vicino al letto).

Giul. — Ma ’a veste nun m’ ’a levo...

Raf. — Comme vuò tu. (La fa sedere sul letto, accomodandole i cuscini alle spalle). Staie bona accussì?

Giul. — Papà, me vuò fa’ nu piacere?

Raf. — Di’... che vuò?

Giul. — Ma tu me dice ca si?

Raf. — Eh sì... te dico ca sì...

Giul. — Me vuò fa’ sentere l’opera d ’o diavolo cu Pulicenella?

Raf. — Giuliè, che vaie penzanno!...

Giul. — (con voce di pianto) Sì, papà... me l’haie prummiso...

Raf. — Giuliè, nun me fido... Tu saie c’ aggio faticato tutt’ ’a iurnata...

Giul. — Chi sa’ si ’a pozzo sèntere... n’ ata vota...

Raf. — Te si’ dispiaciuta? (Giulietta non risponde) Che mme puorte ’o musso? E te voglio fa’ cuntenta! Ma sulo l’opera d’ ’o diavolo cu Pulicenelia?

Giul. — Si... si... bravo papà!...

﻿Raf. — Tu nun te movere ‘a lloco... Miettete ’a cuperta ncopp’ ’e ggamme... (le mette la coperta sulle gambe, poi va a sciogliere il sacco dei fantocci, si mette il grembiule a sacco, che li contiene; e, prendendo nella mano destra Pulcinella e nella sinistra Colombina, si prepara alla recita).

Giul. — Papà, nun abbrevià... Fammella senti tutta quanta...

Raf. — E va buono! (entra nel teatrino e con voce nasale, chioccia, comincia la farsa «Pulcinella e il diavolo»).





LA RAPPRESENTAZIONE



SCENA 1.ª



Pulcinella e Colombina.





Pulc. — (picchia alla porta di Colombina e la chiama) Culumbì!... Culumbí!... Culumbí!... (picchia di nuovo) Neh’ tu nce siente?

Colomb. — (s’affaccia al balcone) Si’ tu, Pulecenè?

Pulc. — Scinne: nun ’o vvide ca sta chiuvenno?

Colomb. — Zitto, ca nce sta ’o patrone!

Pulc. — E scinne zitto zitto...

Colomb. — Mo scengo... (scende e fa segno a Pulcinella di avvicinarsi) Si’ sempe nu scemone!

Pulc. — (abbracciandola) Sciasciona mia, viene ’int’ ’e braccie meie!

Colomb. — Tu si’ tutto d’ ’o mio!

Pulc. -— Chello ch’ è tuo è mio e chello eh’ é mio è tutto d’ ’o mio!

Colomb. — Me vuò bene?

Pulc. — Io moro e spanteco pe tte... St’uocchie tuoie m’hanno apierto na furnace dint’ ’o core. Io nun dormo cchiù, ’a notte. Me sceto, e penzo a tte! Nun arreposo, nun trovo cchiù arricietto... Me sento ’e viscere arrevutà... ’O core fa tic-tac. Io so’ nu Vesuvio!.. (abbraccia Colombina e la bacia).

SCENA 2.ª



detti e don Anselmo Tartaglia.





d. Ans. — Brrrè... brè... brè...

Pulc. — (come se suonasse il tamburo) Brè... brè... brè...

d. Ans. — Brrr.. bravi.. bravi... Seh! Mo v’acconcio io! (rientra in casa e ne esce con un bastone).

Colomb. — (intercede per Pulc.) Signò, chisto è frateme; mo è venuto dall’Acerra...

d. Ans. — Bu.. bu.. bu.. giarda!

Pulc. — Bu, bu, bu!... Ma ch’è ’o ffuoco ’o Carmene?

d. Ans. — Insalata... Insolente... (alza il bastone e cerca di picchiare Pulcinella, ma ad ogni colpo questi abbassa la testa e il colpo fallisce. Giulietta batte le mani).

Pulc. — Ah! ah! So’ muorto!

d. Ant. — Accussi nun ’o farraie cchiù... (Pulc. ad un tratto si alza e afferra il bastone. Qui ha luogo una lotta per la conquista del bastone. Pulcinella riesce vincitore, e giù legnate da orbo) Aiuto! aiuto!...

Giul. — (ride e batte le mani per la gioia).

Pulc. — Teh! teh! N’ata vota te mpare a fla’ ’o malandrino!

d. Ans. — (sotto la pioggia delle bastonate è morto. Pulcinella lo prende fra le mani e lo dondola fuori dal parapettino, come una campana).

Pulc. — Ndà mbò... ndà mbò...

Giul. — (ha un violento colpo di tosse, si porta le mani alla gola, come chi sentesi strozzare, vacilla, reclina il capo) Papà!... Papà mio!...

Raf. — (esce di sotto le tende, gitta a terra i fantocci, si strappa il grembiule, si precipita verso Giulietta e la chiama con voce d’angoscia) Giuliè... Giuliè... figlia... figlia mia!... (la scuote, le solleva la testa, la guarda negli occhi, poi si al﻿za, si guarda attorno, si precipita sul letto e baciando la piccola morta) Morta!... Morta!... (Resta lungamente abbracciato al corpicino della ragazza. A un tratto si alza automaticamente, avvicina un tondo ai piedi del letto, prende la lampada votiva dal canterano e la pone sul tondo. Si avvicina alla morticina e con amorosa pietà le accarezza i capelli, le congiunge le mani, le chiude gli occhi, la bacia. Un sorriso di sfiducia gli sfiora il labbro, dondola il capo e con disprezzo guarda il teatrino, i pupi sparsi per terra, e col piede li spinge lontano. La porta si apre e appare Virginia. D. Raffaele ha un sussulto, guarda la moglie, questa abbassa il capo; poi guarda il cadaverino, indietreggia, sparisce nella via. Don Raffaele fruga nel tiretto del canterano, prende il velo e come un automa copre il corpo della figlia. Cade in ginocchio dinanzi al letto, ed erompe in pianto, abbandonando il capo sul materasso).

Cala la tela.





Napoli, 16-24 luglio 1909.





About this digital edition


This e-book comes from the online library Wikisource[1]. This multilingual digital library, built by volunteers, is committed to developing a free accessible collection of publications of every kind: novels, poems, magazines, letters...

We distribute our books for free, starting from works not copyrighted or published under a free license. You are free to use our e-books for any purpose (including commercial exploitation), under the terms of the Creative Commons Attribution-ShareAlike 3.0 Unported[2] license or, at your choice, those of the GNU FDL[3].

Wikisource is constantly looking for new members. During the realization of this book, it's possible that we made some errors. You can report them at this page[4].

The following users contributed to this book:





* * *



↑ https://wikisource.org

↑ https://www.creativecommons.org/licenses/by-sa/3.0

↑ https://www.gnu.org/copyleft/fdl.html

↑ https://wikisource.org/wiki/Wikisource:Scriptorium





