[
  {
    "text": "Ce steva na vota nu Re cecato. Stu Re, na notte, se sunnaie ca pe se sanà ce vuleva na penna 'e ll'auciello grifone. 'A matina chiammaie 'e figlie e dicette chello ca s'aveva sunnato, e prumettette ca chi lle purtava sta penna addeventava Re.\n'E figlie subeto s'armaieno e curretteno, pe truvà 'a penna 'e l'auciello grifone, chi pe na via e chi pe n'ata. Cammina, cammina, doppo tre iuorne e tre notte, nun truvaieno a nisciuno ca sapeva 'e' addò steva l'auciello...\n'O cchiù piccerillo d''e frate, ca s'era spierzo 'nt'a nu bosco, 'ncuntraie a nu vicchiariello, e lle dicette: «San Giuseppiello mio, me vuò 'e' addò sta l'auciello grifone?» 'O vicchiarello se mettette a ride' e dicette: «Chillo che vaie truvanno sta ncopp'a chill'albero»; e dicenno chesto scumparette.\n'O piccerillo sagliette ncopp'a ll'albero e tiraie na penna a l'auciello. Mentre se ne turnava a' casa soia, 'ncuntraie 'e frate. Chiste, pe mmidia 'e rignà, l'afferraieno, 'e levaieno 'a penna, l'accedettero e l'atterraieno.....\nArrivate che fuieno add''o Re, 'o frate cchiù grusso dicette: «Chesta è 'a penna!» Nce 'a passaieno tre vote ncopp'a ll'uocchie d''o pate, ca subeto ce vedette. Ma 'o Re, nun vedenno 'o figlio cchiù piccerillo, addimannaie addò steva, e 'e figlie rispunnettero subeto ca nun 'o ssapevano. Allora 'o pate mannaie a tanta gente; ma nisciuno 'o putette truvà.\nNu vaccaro, passanno p''a via addò era stato acciso 'o figlio d''o Re, vedette n'uosso c'asceva 'a sottaterra: 'o tiraie, e l'uosso se mette a parlà accussì:\nQuanno 'o vaccaro passaie sotto 'a casa d''o Re, l'uosso accuminciaie a parlà n'ata vota. 'O Re, ca 'o vedette, vulette sentì che diceva; pigliaie l'uosso mmano, e chillo se mettette a parlà accussì:\n Papà mio, papà...\n« Tieneme astrinto e nun me lassà,\n« Pe na penna 'auciello grifone,\n« Frateme è stato nu traditore!"
  },
  {
    "text": "Bonni, Compà Sebè: Eccome ccà 'e retuorno tunno, frisco, e allerio cchiù 'e chello nche me partette da Napole. Bemmenuto Comparone mio. E comme? me dice, ca te ne vaie pe tre o quatto juorne, e pò te sì stato fora cchiù 'e no mese? Addò te sì nfrociuto tutto stò tiempo? C. E chi te 'o bbò conta? Aggio gerato 'a Lecca e 'a Mecca comme se dice. Aggio mesurato a parmo a parmo tutte 'e Provencie d''o Regno; e mme sò addecriato trovanno pe tutto na coietutene, no ntosiasmo, n'aunione ch'è no Paraviso. Pe 'e strade, a 'e Chiazze, e 'a campagna, 'int'a 'e Taverne, mmiez'a 'e Chiesie auto non stente ca benneziune a 'o Rrè nuosto, a 'o Prencepe, e a 'a Costetozione. Addonca nProvencia non nce sò partite, non nce sò mbruoglie? C. Tu quà mbruoglie, e quà partite, vaie contanno? là nna partita schitto se joca da tutte, e non se canoscono aute carte ca chelle d''a Costetuzione. I Giuvane, i viecchi, i quagliune, i miletari, i Preute, 'e mmoglie', 'e mmamme, 'e vavone, 'e zetelle, e nfi 'e mmonache tutte se chiammano cu no nomme. - Costetuzione; e io mporzì nfocato cu 'e Crauvne me so fatto Costetuzionale pe ttutte 'e pparte nzemmora cu 'e quagliune meie. Nc'aggio sfizio, ca io puro faciette 'a fonzione meia, joranno cu tutto 'o core 'e conservà sta bella Costetuzione, ca 'e Palermetane nn'hanno conosciuta. Nproposito 'e Palermetane, si bedisse quà fermiento nnc'è nCalabria contro chisse lloco: volarriano ì a magnaresele a muorze pe l'arraggia. E hanno raggione, e nce 'o borria. Comme! stì mmalora 'e Palermetane se so state quatte, e curve sotto l'anormetà d''e pise, no se sò aizate a 'a leva; e mò ch'aveano avuto no benneficio accossì granne, nnaspettato, se sò scacatate, e hann'aizate 'e bele a no mare 'o chiù tempestuso? C. Eh compà mio, da 'a cappa vene 'a zella! A guvernà nce vonno l'uommenn'addotte, e pudente, mpartecolà ntiempo 'e novetà. Dimme provita toìa, te pare jodicio a no impedì l'armamiento 'e 'o puopolo, e l'azzuffarese cu 'a Truppa? Comme tiene cchiù 'a furia 'e nu puopul'armato! T'allecuorde 'o novantanove a Napole? Seb. E nc'è besuogno 'e st'assempio lloco? Dapettutto, e sempe 'o puopulo è stato 'e nu muodo: Abbesognante 'e saperelo manià, e 'o truve comme 'o ffaie o fetente, o adderuso. Se sape, ca l'ommo nfuriato è 'a bestia cchiù feroce d''o munno: Dalle 'a forza mmano mmiez'a 'a furia, e bì che trona te mena Marzo; Va tiene cchiù 'o carro a 'a scesa! Ora sperammo a 'o Cielo ca tutto fenesca priesto: o cu 'e bone, o cu 'e cattive 'e Palermetane s'hanno d'agguatTà, pocca nn'ann'avuto soccurso nì 'int'' a 'a Secilia, nì da fora. E chi se bolea mette' a defenne na caosa sballata? Oie 'e Ppotenzie hanno canosciuto, ca s'hanno da guardà, e respettà tutte nfra 'e lloro, e pe se mantene' stabele, e npace, nn'hanno da fomentà, ni sostene' chille, ca se rebellano contro 'e Rrì, e 'e Naziune. Addonca non sarrà bero, ca l' Austria menaccia 'e venì a Napole a spaccà e pesà, e a guastarece 'o sidece? C. No 'o pozzo crede' compà caro. Otra ca sarrìa cosa fora 'e jostezia, e contra 'o commenio 'e 'o Congress' a Bienna, 'e pretenne' 'e dà legge a na Nazione, a 'a quale essa no nc'ave che sparte' nu ttechete, otra ca no 'o farrìa pe 'o reguardo, e paura pe 'o Rrè nuosto e pe 'a famiglia Riale, otra ch'avarrà da pensà a 'e ncremiente soie nn'Italia, e a 'e regne proprie senza mbrattarese cu 'e scremiente nuoste, io po te dico, c'a 'a primma notizia, a nu nzemprece sischo vedarrisse corre' a Napole ciento, duciento, treciento milia Cetadine d''e Provencie tutte armate, e allummate da 'o fuoco sacro d''a Patria. Nè? songo veramente tutte accossì resolute e decise? C. Cosa ncredibile compà! Se so schiaffate 'int'' a 'a chierecoccola ca mo è 'o tiempo 'e recupetà l'annore d''a Nazione nosta abbelutà da tanta siecule, e 'e rennovà 'e prodizze fatte ntiempo 'e ll'Agnoine, e l'Arragonise. So arrevate a dice', e jorà, ca 'e montagne 'e Monteforte, d''e Calabrie, 'e ll'Abruzzo, 'e 'o monte Santagnelo rennovaranno 'a marmorea d''e groliose montagne Elveteche, e ncaso d'aggrisso se faceranno nommenà chille stesse montanà guappe, che s'allecordano ancora jastemmanno 'a Germania, e 'a Franza, quanno volennol'attera, ne pagaieno 'e ppera cotte. Tu me daie no sfizio ncredibele stammatina, e mne nne faie ì nn'estrece pe 'a bella Patria nosta. E cchiù te ne darraggio craje, comme tu me nn'aie da dà a mme contannome 'e ccose d''o bello Napole nuosto. Mo vago a dà recietto a cierte frusce meie. A revederece. Bonnì Compà. Craje viene priesto. Del Agosto Seb. Comme? Accossì tarde Compà? C. È 'o vero aggio trecato, ca mme sò trattenuto a cierte scene, ca no l'avarrìa volute ni bedè, nè sentì. Mo nce vuo? Vengo da 'e Provencie, che songo 'e Figlie d''a Capetanea, creo 'e trovà ccà 'a mamma d''a coietutene, e nce trovo arrassosia tanta sconcierte, tanta pasticce, tanta vommacarie, ca farrian' revotà 'o stomaco 'e nu struzzo; Auto che fierro, e ramma s'à da deggerè mmiez' a bujaute! Me 'a voglio sfelà n'auta vota fora. Ma che aie visto, c'aie ntiso ca tanto te fa specie, te sorprenne? E no 'o ssaie, ca quanno se squaglia ll'oro, 'o cupiello volle volle nfì a che se porefeca? E no 'o ntìenne, c' a no gallenaro granne tanta pollastrielle addeventano galle, e pò a 'a rassegna o se spartono, o s'assommano nfra 'e lloro, o se fanno Capune? C. È 'o vero chesso lloco. Ma nfradetanto se vecono cierte ccose ca fanno proprio sbisciolià. Passanno nnant' a na Parrocchia aggio ntiso remmore, allucche, strille nzina fine. Sò trasuto, e aggio visto na folla ncredibele ca gredeva. Chesso no. chillo fora. Chesso no nse po fa. Chello nò bà buono. e bà scorrenno. 'O Parrocchiano mmar isso steva quattu quattu comm' a l'aseno mmiez' a 'e suone. 'O Presedente, ca me l'hanno nsegnato, ogne ttanto ntemmava selenzio, ma predecava a 'o desierto. E che te cride ca se faceva mmiez' a tanto streverio? Seb. Mo te 'o ddico io: s'aleggevaneli Compromessarie, da 'e quale hanno pò d'ascì l'eletture, e da chisse 'e Deputate che ann' a rappresentà 'a Nazione. E mme? E chessa sciorta d'operazione, da 'a quale depenne 'a salute d'Arcadea, se fa 'e stà manera? Avariss' a vedè cu quà jodicio, cu quanta venerazione se fanno ste ccose a 'e parte da fora. Oe Compà, aie a tenì pe cierto, ca a Napole pe Deputate venarranno da 'e Provencie 'o sciore 'e ll'uommene. E no me fa meraveglia, e 'o creo securo, pocca llà se canoscene a 'o tasto, e se sape si quaccuno tene 'o mantiello rutto, e si nce ponn'appenne' 'e ffose. Ma ccà beneditto mio, mmiezo a tanta deverse specie d'umanetà, nfra tanta defferent'apiniune, che meraveglia 'e sentì l'allucche e 'e sbafate? Vide pò 'o resurtato! L'ommo bono ca se sta zitto e reterato vene chiammato e remmane aletto, e 'e ntregante cu tutte 'e mbruoglie, cu tutte 'e partite e l'ammicizie vere e fente, cu tutto 'o joquà 'e chiatto e 'e ponta pe se nfrosonià, restano sempe da fora. Vide, vì nu poco l'aleziune ca se so fatte nfì a mmo: Tutte sò cadute mpersone 'e cchiù bbone, accredetate, e legitemate dall'apinione prubbeca. Chisse nn'addeventarrano cierto figlie bastarde d''a Patria che l'ha date signe 'e stimma; e accossì sperammo, ca tutto fenesca cu coiete, cu alleria, cu grolia d''a nosta resoscetata Nazione. Accossì sia, e priesto; ca mo ccà me pare ca non sulo 'a Jonta sia provesoria, ma è provesorio 'o Guvierno, 'e ministre, 'e ssostanzie, e poco nce vò e sarrà provesoria mporzì 'a lebertà, e 'a vita d''o cetadino. Cca' tutte spaccano e pesano; gnuno vò commannà e stampa legge; Tutte scrivono. Ncopp' a chesso pò no nc'è che fà. Nce stà l'articolo d''a lebertà d''a stampa, e gnuno se pò sfogà a dice', e a scrive' 'o sentemiento suio. Si quaccuno scrivarrà cose ncontrario, se potarrà recramà appriesso, e cercà 'a sfazione, che stabelerrà 'o Parlamiento seconno 'a modefecazione d''a legge. Comma, commà compà! Addonca s'io ll'aggio mò cu uso, me pozzo sfogà a direle, e a scrive' tutte 'e nuvie, tutte 'e betuperie che me parché? accossì me potarria sfogà pure a darele na spata ncuorpo, aspettanno ca po 'o Parlamiento 'o faccia resoscetà? Ah compà bello mio, chesso no me pare ca se pozza fa, e 'a Costetuzione no mpò maie permette' 'e ssate', e 'e lebelli famuse, ca so state proibite sempe ntutti i luoghe, e ntutt'e tiempe. Chessa no me pare lebertà, ma lecenzia contra 'a caretà, e contra 'o bon costume. Uh compà, tu mo te vo tropp'addottorà! E che pretienne, c'an prencipio 'e nu cagnamiento, a nu casalone comm' a 'o nuosto, no nc'avesse a succede' quacche piccol'abuso, ch'a 'a fene se reduce a chiacchià? Tu 'e borrisse tutte sante? È 'o vero, ca 'a lebertà d''a stampa nce dà sulo 'a lebertà 'e dice' 'e pensie' nuoste ncopp' a na decisione, ncoppa a no decreto, ntuorn' a nu punto d''a Costetuzione, d'avvertì 'o Guvierno 'e quacche sconcierto e 'e quacche sbista ca se pigliasse da 'e ministre e da 'e cape, comme facettero avvertenno 'o ranciofellone pigliato da 'o bravo patriottone 'o generale ncapo ntuorn' a l'avanzamiento d''a truppa (ca ll'uommene cchiù so granne, e cchiù pigliano 'e sbiste maiateche); ma a sta primma furia ogneduno credennose l'Eroe 'o leberatore d''a Patria, s'ha creduto lezeto tutto, e accossì aie visto gerà d''e asate' a bezeffia. Vi ca non s'è sparagnato nisciuno: Nfi no zi Preute, a na lette' ha ditto male d''o Prencepone nuosto, d''e ministre, e 'a Jonta provesoria, e 'e tutto 'o gene' umano, credennose fuorse isso sulo 'o buono. E 'o bello po è, ca nn'atto che sostene fortemente 'a Costetuzione, e dice cose bone mmeretà ntuorno a 'a lebertà d''a stampa, isso pò manca a 'e punta cchiù essenziale d''a stessa Costetuzione; pocca chiamma spergiuro 'o Prencepe, 'o quale facenno da Rè è mmiolabele, e non se pò suppone ca faccia 'o mmale, che è sempe d''e ministre. E d'auta parte isso stesso 'o zì Preute è 'o vero spergiuro. Oh chess' è bella! e comme? Seb. Isso comm' a Chiachiardote ha avuto da jorà l'asservanzia d''a Costetuzione 'e Spagna? C. Pe necessetà. 'O primmo punto senza contraste 'e chessa Costetuzione è 'o mantienemento d''a sola nosta bella fatona 'a Relegione Cattoleca? C. Securamente. E mmè, chisso misignore propone mpricetamente 'a lebertà d''o Culto, e addeventa nnitto nfatto spergiuro a 'a Costetuzione, e a 'a Relegione, c'avarria avuto da defenne' cu 'o sango propio. Che te ne pare? C. E contro chiss' abuse, contro chisse delitte no nc'è remmedio? Seb. Pe mò no core mio, ca tutto è provesorio. E aggio ditto buono io, ca potimmo ess'accise provisoriamente? Seb. Nn'avè a paura pe chesso. Vi ca cu tutte ll'armature, cu tutta 'a confusione d''e llengue, gnuno stace tranchillo, e attenn' a 'e facenne soie. Si nc'è quacche piccolo sconcierto nnevitabele ncierte case, nce remmediarrà 'o Parlamiento. E quanno so fatte i legge seconno 'a Costetuzione, tutte e gniduno sarrà mpegnato 'e farel'asservà, si vonno mantenè sto bell'edeficio che se sta aizanno. Ma nfradetanta non se potarianno a 'o mmanco mpedì tanta sciaparie, tanta scritte senza sale, senza coda e senza 'o senso comune? Seb. E lassammole fa sti Nufrie Galeote resuscetate, che aunite a quà stampatore affritto core, s'abbuscano quaccosa, e scialacquano a 'a varva 'e chi s'accatta 'e scartoffie. Ma fora da 'e stanie' che se diciarrà leggenno chesse ccose lloco? Seb. E che nc'ann' a dice'? Leggiarranno tanta cose accellente, e quaccosa 'e nsulso. Tutte avarriana a esse saccente e addotte e na Nazione? T'allecuorde 'e chillo tale, ca domannato d'addò eva, respose. Pe tutto nce sò 'e bbuone, e 'e cattive, so 'e Lucca pe sevrireve. Ma a nnuie nc'avarranno d'ammerà, e mettirese lengua nganna, truvanno cu 'a valanza sempre scenne da 'a parte d''o mmeglio. Leggiarranno cu maraveglia tanta giurnale addotte, e mparticolà l'addottisemo ntetolato 'a voce 'e 'o Puopolo. A 'a bon ora; ma io nomperzò vao pensanno 'e me fa n'auto viaggetto a 'e Provencie. Portarraggio 'e notizie che tu me daie, e farraggio utele e piace' a tutte. Aie a sapè, ca ll'aggio persuase 'e chello che tu me dicisse, ca pe n'auto poco 'e tiempo commene 'e pavà 'e stisse pise pe consoledà 'a fraveca d''a Costetuzione, e supprì a 'e spese d''e tante officine, d''a truppa e aute straordinarie. Decchiù ll'aggio assecurate, ca pò se potarranno resecà assaie 'e mpusiziuni, mente trasarranno a 'a Nazione tutti 'e beni d''a casa Riale, 'e beni reservati, chille rentegrate, 'a bonnaficiata, 'e nteresse d''e deposete, tutte 'e penziune ntestate a 'a cassa d''a Mortezazione da tant'anne, ca non so poche, e aute cose; e da l'auta parte se resecarrà ncopp'a 'e sulde d''e mpiegate, ncopp'a 'e penziune, ca scadenno, e a chelle che se cupellano e tant'aute ccose. Accossì quanno se sarra' stabelito a 'o Rè nuosto, e a 'a fameglia Riale n'assegamiento sfarzuso pe mantene' 'o lustro d''a degneta' loro e d''a Nazione, puro nce sarrà panno assaie da taglià pe 'o sollievo generale. E già nu Cetadino, stà travaglianno pe fa levà 'a fonniaria, cu sostituirese no piso doce e ghiusto ca piaciarrà a tutte. Orsù, avimmo pegliato na longa papera, e io aggio muto che fa. Statte buono compà Sebè. A revederece compà. Vi ca si te ne vaie fora n'auta vota, nc'avimm'a fà primma n'auta bona chiacchiareata, ca tengo assaie cose ncurpo da sbafà"
  },
  {
    "text": "Afajele Porciello Libraro, e Stampatore cu 'e baffe,'nn annore d''a patreja ha fatto, e ffa stampà 'a Raccovota 'e tutte 'e poemme, ed autre ccose scritte nne 'a lengua patrejoteca 'e Napole, cu ffa n'autra vota chiacchiarejà 'o Scruttennio, Cortese, Basile, e ssentì n'autra vota arraglià 'o fammuso Lommardo, e scacatejà 'o celebre Capasso, e autre addotte. 'Ntra sta raccovota nc'è l'Aneide 'e Vergilejo sportata 'n lengua nosta da nu, che se storzellaje 'o nomme, e se fice chiammà Giancola Sitillo. St'opera era mperfetta, pocca nce mancava 'a Buccoleca, e 'a Georgeca. Io mme trovava d'avé fatta 'n campagna, pe ffareme passà 'e frate, 'a tradozejone 'e poch'Ecroghe d''a Buccoleca, cìert'amice hanno puosto 'n perecuoccolo sta fratosa fatica mia, e mm'è benuta 'n cuollo na persecozejone, e hanno voluto a fforza, che tradutto avesse ll'autre tre Ecroghe cu 'a Georgeca. Loro responniette, io sò biecchio: mme manca 'o tiempo: aggio 'e guaje mieje: no nc'è stato reparo, tanto m'hanno nsestuto, frusciato, e nzallanuto, che mme sò benute 'e frate da dinto ll'ossa pezzelle, e aggio tradotte ll'autre Ecroghe, e 'a Georgeca. Ora io mò aggio spalefecato 'o fatto comme è ghiuto, non vorria, che qua ffuorfece mme refelasse 'o jeppone, pocca confesso 'n prubbeco, che sta tradozejone è parto d''e frate, 'e quale comme spassejano pe ccierte luoche, che non pejaceno a ccierte nase luonghe, e mmoscarielle, e o sternutano, o fanno 'e musse stuorte; a cchiste 'e ssuppreco, azzò se stiano zitto, ca io prego 'o Cielo, che no 'e faccia patè sta nfermetate, pocca se a mme 'e frate fanno fà vierze, a ciert'autre fanno fa brutte servizeje. Stateve buone, e mmagnate forte, ment'io facennove ncrine, e lleverenzeje a ttommola, mme ve dedeco"
  },
  {
    "text": "'O Poeta à 'e Leieture. NON è possibele, che quarche travo rutto non strida, e che quarche strenga rotta non se metta nnozzana, decenno da quanno niccà 'e pove' Muse so deventate d''o Lavinaro? da quanno niccà 'a fontana d''o Puorto è Hippocrene? e capo 'e Monte, Aonio? à chiste nce vorria pe nnante pasto na trippa 'e sette sapate à 'e morfiente, e pò vorria che me dechiarassero, à quale Casale nascettero 'e nove Sore d'Apollo: se chillo me dirrà ca Ngrezia, e portarrà pe testemmonio chillo cecato che cantaie 'e Chilleto è d'Alessa, io 'e dirraggio pò (se vale pe testemmonio l'autoretate 'e chillo che spremmette quanto haveva ncuorpo ncoppa 'o fonnamiento 'e Romma) ca 'e Muse so latine, ma veccote ca trasarria pe tierzo quarche Provenzale, e se nce farria fare tanto d'uocchie, à mantene', ca sò d''o paiese suio, e nce farria nzammenà Gogliermo Ventadorno, Arnaudo Daniello, e cient'autre; sautarria pò 'e brocca nò Shiorentino, e ne vorria vede' quanto n'è, proffedianno ca so Toscane, e ghiurarriano a quatto mano Dante, e 'o Petrarca cu n'autra mmorra d''o paiese; ne nce perdarriano 'a coppola à 'a folla 'e Spagnuole, ca se farriano 'a iostitia cu 'e mano lloro, e porriano dice', ca 'e Muse so Spagnole, e pe prova nzammenarriano 'o nnemmico lloro Bemmo, che chiammaie 'e Muse cu 'o titolo 'e donne, quanno dicette, Donne c'havete in man l'alto governo, d''o Colle 'e Parnaso; essenno cosa chiara, ca schitto chesta natione se nota cu stò titolo 'e Donne, otra che fortefecarriano 'a causa lloro cu l'autoretate d''o Conte Salina, 'e Lope 'e Vega, 'e ll'Arziglia, 'e Garzilasso, 'e Voscano, e d'autre; ma 'o Franzese non monnarria nespola, ca subbeto vorria commatte' a steccato, volenno provà ca sò galle, ò pe dice' meglio galline, e ca ncoppa 'e munte Pereneie covano l'ova d''e conciette Poeteche, e mostrarria perzò ciento testemmonie d''o Rosa, d''o Birtas, ed'autre, e sische 'e signolo, perzò è chiafeo chillo che bole, che siano necessariamente 'e chesta, e 'e chella terra, ca se buono buono conziderammo, 'e Muse so ghiommente d'alloghiero, ed ogn'nu se ne pò servì pe quarche viaggio, paganno perrò l'alloghiero 'e tiempo perduto, e 'e goveta rotte, e 'e poverelle sò portate 'e carrera mò Ngrezia, mò à Shiorenza, mò à Spagna, mò à Franza e mò à Panecuocolo, e spisso pè 'o troppo corre' à scapizacuollo fanno 'e chelle ntroppecate, che se leieno 'int''e gazzette d''e Poete, che mmaraveglia eie addonca, ca io puro à 'o Gerriglio 'e Febo m'haggio allogato na 'e cheste Ghiolle, e haggio curzo pe fi à mò cinco poste? che 'e manca à Napole, che non pozza isso perzi stirarese 'a cauza, e dice', ca 'e Muse sò nasciute nzino ad'isso? e che sia 'o vero, corrano puro quanto se voglia ste fegliole dallo Gance à 'o Nilo, e da 'e Nasamune nculo a 'o munno, ca sempre sò 'e buono returno a 'e belle foglie torzute 'e stò paiese, ch'è 'a vera casa lloro, pocca non c'è taverna, che non haggia 'o lauro, non c'è solachianello, ò potecà, che non haggia 'a cetola non c'è poteca 'e tentore, che non haggia 'a fontana, non c'è cecato che non canta vierze, e 'e faccia nore, perzò se ne pò tornà cu na mano nnante, e n'autra dereto stò mala lengua, et appilà ca n'esce feccia, pocca accossì è 'e laude mmerdevole 'o scrive' d'na lengua commo 'e n'autra, e puto che 'o Poeta saglia à trionfà ncoppa l'astreco d''a Grolia, ped'have' 'a Giorlanna, poco mporta ca nce và cu levrera gialla, ò verdevaie. Leite addonca sto chilleto, che m'è scappato da 'e brache, addoratelo, e gostatelo, fi che 'a Musa mia torne da Smirna, e da Mantova, dov'è ghiuta ad'arrecoglie' conciette, pe farene n'autra composta cu l'acito 'e Grieco 'e Napole, e m'arrecommanno"
  },
  {
    "text": "Vita 'e Vergilejo Marone Ublejo Vergilejo Marone nascette a na pecocca poco descuosto da Mantova chiammata Annes a 'e chinnece d''o mese d'Attobre essenno Cuonsolo Cn. Pompeo Magno, e M. Licinejo Grasso l'anno da 'a favreca Romma. 'O patre Marone era pignataro, ma teneva 'e tornise, pocca mannaje sto figlio a 'a scola a Ccremona, e pò fatto strappatiello 'o mantenette a Mmilano da dò 'o passaje a Nnapole: ccà, studejaje libre griece, e llatine, e se voleva fa Dottore Fiseco, o Ncegniero, pocca se deze a 'a Medecina, e a 'a Matamateca: 'n fra poco tiempo appassaje tutti 'e studiente compagne suoje; ed essenno pe nnatura poeta, fegliulo componìe 'o Cataletto, 'o Moreto, 'a Priapeam varie pigramme, 'o Dira, 'o Colece, porzì (nc'è mperrò chi ne dubita ) 'o monte Etna; 'n tra l'autro se rentenneva 'e fesonomia, e strologia, pocca 'n che bedeva no ciuccio, te sapeva a ddì, 'e che rrazza era, e 'e che ppateva: annevenava pure 'e mmamme, e 'e patre. A Romma, capo d''o Munno nc'era Mperatore Cesà Attavejano Austo: Vergilejo nce jette; e pocca era traseticcio, e se rentenneva pure 'e cavalle, se fice sotto a 'o masto d''e stalle d''a corte, nc'attaccaje n'ammecizeja granne, e cu isso sceglieva, e scartava cavalle, e nne sanaje na gran quantetà, 'n partecolà pe 'e guallà, e bbuzie era no Scolapejo, tantocchè Austo l'assegnaje 'o ppane, comme fosse no buono manescarco d''e stalle: pane 'n chille tiempe ngnefecava chello, ch'oje se dice mensiglia. Ora fujeno mannate a 'o Mperatore da Cotrone 'n Calavria cierte pollitre, ntra chiste lice nn'era nu; che bella cosa! nquartato 'e gamme: sfusato 'e cuorpo, capo piccerella, 'e sei parme scarze, 'e colore zuccher-e-ccannella, se poteva pittà, tutte decevano porzì 'o Mperatore, ch'aveva da rescì speretuso, e ccorretore. 'O smicciaje Marone, e decette, chisto è figlio 'e na jommenta malata, nn'averà nè spirito, nè carrera, e accossì rreoscette. Cesà vedenno chesto, 'o voze canosce' e l'assegnaje, chiù ppane. Dapò fujeno rialate ad Augusto cierte cane 'e caccia da Spagna, Vergilejo scegliette, e scartaje contra tro l'openejone 'e cierte 'e corte, e ddeze notizie purzì d''e patre, e d''e mamme, e 'o Mperatore l'agghionze chiù ppane. ⁠Dubetava Augusto, se isso era figlio a Attaveo, o a quacch'autro (a chi ha scritto sta smorfea, 'e darria no prommone 'e sette sapate a 'e morfiente: Austo era ommo, e quarto, comme maje 'e poteva venì 'n capo sto sproposeto? e se 'e fosse venuto, se l'avarria stipato into 'a coratella, ora secutammo sto suonno) vedenno ca Vergilejo aveva tanta sapienza 'n chierecoccola, che 'n sulo smiccià nu nnevenava pe bia 'e fesonomia purzì 'e patre, e 'e mmamme, se 'o portaje dinto 'o chiù secreto cammarino d''a Regea, e à ssulo à ssulo 'e decette. Voglio sapè da te. Io chi sò, e che potestà temgo pe ffa l'uommene felice: Lesto Vergilejo responnette: Aggio saputo, e ssaccio, Cesà Austo, che ntra te, e 'e Ddeje 'o pote' è ssuoccio, e può fa felice chi te pare, e ppiace. A chesto repigliaje Cesà. Se tu mm ' annevine, e mme dice 'o vero 'n che t'addemmanno, sarraje vcato, e felice. Ora saccie, nc'è chi suspeca, che io non sia figlio d' Attaveo. A ogn'autro sarria caduto chillo cammarino 'n cuollo: Ma Vergilejo facenno no pizzo a rriso responnette: Si da Mperatore me daje parola, che senza danno d''a creatura, e che cu ttutta 'a lebertate te spalefeco 'o sentemiemo mio, mò te 'o mmocco ' n tre pparole. E Ccesà, da chello che songo; 'e dicette, e ghiuraje, no mme fa specie niente, dimme cu libertà, patremo chi è, ca non esciarraje da ccà senza felusse. ⁠'N chesto Marone se mettette 'n gravetà e 'e mpezzaje l'uocchie 'n faccia, anze dinto l'uocchie 'e Cesà, e squatratolo da capo appede accossì pparlaje. Granne Austo, nvitto Mperatore, chello che pe bija 'e matamateca, strologia, e fiesonomia 'e vuommene 'e ciappa, e stodiante famuse se pò nnevenà 'ncoppa besteje, è mpossibele canosce' 'ncoppa 'e cuorpe umane. Io perrò pe ciertè ccose, ch'aje fatte te pozzo dice' chiatto, e ttunno che arte faceva pateto. Austo steva cannapierto a ssentì 'o riesto, quanno Marone cu na faccia da pontarulo, che nce potive scognà pigne, cossì ddecette. Pe cchello che ppozzo ntenne', tu sì figlio 'e Panettiero. Ammisso tutto no piezzo rommaso Cesà, jeva pensanno, comme chesto avesse potuto succede'; ma 'n chillo stante Vergilejo 'e spezzaje qu'à mmale pensiero, decennole: mò te dich ' io comme va 'o fatto. Avennote io nnevenato ciette ccose pe 'e cavalle, e ppe 'e cane, 'e quale sulo da vuommene vertoluse, e felosofe granne se ponno sapè, tu tré bote pane, pane, pane mm'aje assegnato. Donca o si Panettiero, o figlio 'e Panettiero. A schiattariello redette 'e chesto 'o Mperatore, e 'e dicette non già da panettiero, ma da no Rrè liberale, e magnammo averaje riale. 'N fatte, nc'è chi scrive, che quanto 'e cercaje dapò, tant'avette, anze avenno Austo canosciuto, che mmedecava 'e cavalle pe bia 'e studejo, e scienzeja, non già pe pratteca 'e manescalco, e che otra esse' no felosofo granne, era purzì poeta, 'o tenette 'n autra stimma. 'N corte nc'era Polleone Cennerale d'armate, ommo cu 'e baffe, Cesà 'nce ne fice no presiento: nc'era purzì Alfeno Varo, Corneleo Gallo, commannante a guerra cu ll'accellenzeja, tutte se 'o facettero ammico, e Vergilejo l'appe obbreco, pocca dapò 'a struzzejone 'e Bruto, e Cassejo nne 'e campe Felippece s'ordenaje 'a spartenza d''e mmassarie chiù nnillà d''o sciummo Pò a 'e sordate vettoriuse, e nce ncappaje a avè sto guajo Vergilejo, che teneva no campo a Mmanrova pajese sujo, e Polleone che commannava 'n chella Provinceja, nce 'o fice restituì: no mmalora 'e sargente, che se nn'era fatto patrone nne fu cacciato cu na mano nnante, e n'autra dereto, pe 'a quale cosa chisto se pigliaje tanta collera, che ne voleva fruscià Marone, e se no scappava, era fritto, ma po certa bona gente fice strunzo 'n miezo, e ccierte riale nce mettijeno pace, e 'o segillo. Pe chesto Vergilejo scrivette 'a Bucoleca annore 'e Polleone, e 'o figlio mmescannoce pe 'n miezo Austo, Varo, e Gallo. ⁠Nc'era 'n corte porzì Mecénate Toscanese cresciuto ntra 'e pprimme case 'e Romma, se bbè isso scenneva da 'e Rrì cantiche Tuosche; chisto era portato a ffavorì, e protegge' 'e letterummeche, e 'n partecolà a 'e Poete, s'attaceaje cu Vergilejo a ffilo duppeio, tanto che Marone comme spereva pe l'areja 'e Napole, e nce veneva spisso non sulo a belleggià, ma pe anne sane, llà screvette 'a Georgeca a nnore 'e Mecenate fùorze 'n ponta Posileco, addò purzì mò se nommena 'a Scola 'e Vergilejo, e 'a llemmaje ntra sett'anne. A Romma Mecenate 'e mettette 'n cuóllo tale affecchienzea, che ghie Marone a abetà vicino ad isso a ll'uorte 'e ll'Esguiglie, e llà e 'n casa 'e Mecenate s'auniva cò tutte 'e Poete brave 'e chille tiempe, zoè Varejo, Tucca, Arazejo, Gallo, Properzejo, e mprovesavano ntra loro, che era cosa da ire 'nn estrece; e pò chèllo che era da stupì, tutte 'e Poete o pe zirreja, o pe schiattiglia, e mmideja ( vizeo mmalorato 'e ssa razza ) se forfechejavano sempe e cu bierze, e cu 'a lengua, me maje l'appero cu Vergilejo, l'annoravano sempe, e a 'e vierze suoje se levavano 'a coppola; e pure non era fàccia Marone 'e receve' st'annure, pocca aveva 'o cuorpo gruosso, na mutrea 'e no vellano a ccolore achelino, pateva 'e stommaco, d'auzzule, e mencraneje, e ghiettaje chiù bote sango: però era no buon ommo, e a Nnapole 'o chiammavano cu 'o contranomme 'e Partenejo, che creo voglia ngnefecà, abbonato, pacione, buonofiglio. ⁠Ora na vota Marone fìce sto disteco: De juornose fa festa, a nnotte chiòve, S'ha 'o mpereo spartuto Austo, e Giove. ⁠'O Mperatore avenno lèjutò stò disteco addemmannaje, chi ll'avesse fatto, è fu respuosto, che s'era asciato azzeccato 'n faccia a 'e pporte d''a Regea. 'N capo 'e quacche tiempo no cierto Poeticchio, chiammato Batillo, avenno veduto che tutte stevano zitto, cu na mutria tosta decette a Austo, che l'aveva fatt'isso, e ne scervecchiaje no buono rialo. ⁠Se 'a sentette Vergilejo, e dde notte tempore a 'e stesse porte azzeccaje no pò 'e carta pecora cu sti quattro principeje 'e vierze ⁠Avennole lejute Austo subbeto decette: chisto è scrive' 'n germa, ccà nc'è mbruoglio, jate pe ssi poete, e prommettite premmejo a cchi nce mette 'o riesto. Nè Batillo, ne autro Poeta nne potette ntenne' spagliocca. Se fice nnante Vergilejo, e dapò avè scritta 'o disteco Nce fice sta jommenta De juorno se fa festa, a nnotte chiove, S'ha 'o mpereio spartuto Austo, e Giove, Fic'io sti vierze, 'nn appe antro l'annore, Così tu non pe te auciello aje nido, Così tu non pe te piecoro aje lana, Così tu non pe te ape faje mele Così tu non pe te yoje semp'are. ⁠Co sti vierze se scoprette 'a mbroglia, e Batillo se stipaje, nè comparze cchiù pe Romma. ⁠Screvette Vergilejo, comme avimmo ditto 'a Georgeca a nnore 'e Mecenate, ma pecchè era carne, e ogna cu Cornelio Gallo sordato, e poeta, che scriveva, e pparlava comm'a n'Agnelo, e aveva tradutto in latino l'Euforione, e scritto quattro libre d'ammore pe na sbriffea chiammata Citeride ( uh da quanto tiempo sperze) perzò Marone 'n fine d''o quarto libro d''a Georgeca, avea laudato sto Gallo sino a 'e quatto celeste, ma Austo l'ordenaje, che avesse scacato tutto, pocca sto Cornelio a 'o ddereto s'era sbregognato 'n Agitto, addò jette pe Proculatore, e da Gallo deventato cuorvo s'era trovato 'mmescato a cose brutte (diceno 'e mmale lengue a na cognura contro Cesà, e che scommegliato, se fosse isso stisso sfeccagliato) Conca sia, Vergilejo nne zompaje da 'a Georgeca Gallo, e nce mettie 'a favola d'Aresteo. ⁠Se mese da pò Marone 'e casa, e dde poteca a'e scrive' l'Aneida ('e dudece libre, che ave tradutto nne 'a lengua nosta Napoletana Giancola Sitillo), fatecannoce unnec'anne, parte 'n Sicilea, e pparte 'n campagna, 'e venne golio 'e ì 'n Grecia, e 'n Asia, addò steva guerreggianno Attavejano, pe darce ll'utema mano, quanno jonze a Atene scontraje 'o Mperatore, che vettorejuso veneva dall'Oriente: se 'e fice sotta Vergilejo, 'e vasaje lle mmano, e resorvette 'e tornaresenne a Rromma cu isso. Perrò 'e venette curto 'o jeppone, pocca essenno juto a Magara, chiazza forte poco scuosto da Atene, se sentette muscio muscio, non poteva vottà 'e gamme nnanze, nè se rejeva ncoppa 'e ddenocchia. Voze fa 'o tuosto, se mmarcaje cu Cesà, e 'o mare 'e fice 'o servizejo, pocca arrevato a Brinnese 'a galera, sbarcaje, se mise a 'o lietto, e 'n tra poche jùome se ne jeze a ll'autre cauzune a 'e 'e Settebre essenno Cuonzolo C. Senzejo Saturnino, e Q. Lucrezejo Vespaio 'nn aità d'anne , mise ., e. juorne. ⁠Ncoppa 'o lietto se fice portà l'opere soje, e boleva, che s'abbruciasse l'Aneida, non vozero l'ammice, isso cu 'o testamiento ne fice no lasseto a Flozejo Tucca, e a Varejo, cu no patto, che o nce dessero fuoco o l'ammennassero; nc'è chi ha scritto, che cierte vierze ne fujeno scacate, ma nesciuno agghiunto. 'O catavero fuje carrejato a Nnapole, comm'isso aveva ordenato, e atterrato doje miglia Foregrotta, fuorze a 'e Vagnule nce 'a strata che bà a Ppozzulo, o pure 'n ponta Posilcco pe dove 'n chille tiempe se jeva a Pozzulo pocca non s'era scavata 'a grotta, comme se vede oje. A 'o sebburco se nce mettette na lapeta cu sto disteco, che isso stesso Vergilejo malato s'aveva compuosto. 'N Mantoa sò nnato, 'n Brinnese sò muorto, Napole ccà sta tomma m'ha costrutta, Cantaje armiente, e campe, e comme a puorto 'N Talia sbarcaje Anea, Troja destrutta"
  },
  {
    "text": "«Be', stateve a sentì. Avite sapé ca, 'int'a chillo cunvento, ce steva nu moneco santo, chiammato patre Macario. Na matina, into vierno, stu santo servo 'e Dio ca se nne jeva p' 'à cerca, scasualmente se truvaie a passá 'int'' 'a terra 'e nu benefattore nuosto, nu buon'ommo pur isso, faticatore e timurato 'e Dio. Basta, passa patre Macario, e vede ca stu benefattore annuvinate che steva facenno? Steva isso e quatto parzunale d' 'e suoie attuorno a nu bello pede 'e noce, cu quatto zappe aizáte, pe lle scavá 'o tterreno attuorno, e na vota p' 'o spiantá. Emmè, dicette patre Macario, e che lle state facenno, a stu povero pede 'e noce?. Dice: Patre Macá', chisto so' anne e anne ca nun nne vo' sapé cchiù 'e fa noce. Isso nun mme fa noce, e i' mo nne faccio fa legna. Nonzignore, dicette patre Macario, 'assate 'o i'. Sapite che ve dico? C'aguanno chisto ve fa cchiù noce ca fronne. Overo? dicette 'o benefattore. E sapenno c'ommo era chillo ca ll'aveva fatta sta prufezzia, facette jénchere n'ata vota 'e terreno 'o fuosso c'avevano fatto 'e zappature, e se mettette appriesso a patre Macario ca se ne steva ienno. Sentite, zi' mo': giá ch'è cchesto, 'a mmitá d' 'e noce ca se fanno, s' 'e piglia 'a cummunità. Tanno pe ttanno se sapette 'o fatto, e tutto 'o paese currette a bedé l'arbero 'e noce. E, comm'infatte, nun appena trasette primmavera, tècchete fronne e frutte a battagliune! Ma, 'a disgrazzia fuie ca 'o povero benefattore nun l'arrivaie manco a bedé scugná: 'int'' 'o mmeglio 'o Signore s' 'o chiammaie, penzo io pe lle dá 'o premio 'e chella caritá c'aveva fatta. Però, cu tutto chesto, 'o miracolo succedette tale e quale, e anze fuie pure cchiù gruosso. E sentite, mo. Avite sapé, ca stu benefattore teneva nu figlio, ma stu figlio ca teneva era tutto 'o ccuntrario d' 'o pate. Venimmecenno a nnuie, se facette 'o recuòveto d' 'e nnoce, e 'o moneco cercante se presentaie pe nn'avé 'a mmitá p' 'o cunvento. 'E nnoce?. dicette 'o figlio d' 'o benefattore, e se vestette 'a scemo. Qua' noce? Chesta è 'a primma vota ca i' sento ca 'e mùonece cappuccine fanno cresce' noce. Capite? E allora che succedette? Nu juorno ca stu giovene senza cuscienza mmitaie ciert'ate amice ribbusciate suoie a na tavuliata, magnanno magnanno lle cuntaie 'o fatto d' 'o pede 'e noce, e se ne facettero rise! Doppo 'e purtaie ncop' 'o suppigno pe lle fa vedé che nquantitá 'e noce ce steva ammuntunata. Arapette 'a porta d' 'o suppigno, trasette dicenno: Giuvinò', guardate! Guardaie pur isso E rummanette cu tanto nu naso. 'Int'a chill'angolo addo' primma ce steveno 'e nnoce, mo che ce steva? Nu muntone 'e fronne secche! Che? Che ve pare? Fuie nu bello castico? E che ve credite, ca pe causa 'e stu fatto 'o cunvento ce venette a perde'? Seh! Tutt' 'o ccuntrario. Cu l'aiuto 'e Dio fuino tante e tante 'e nnoce c'arracсugliette 'o cercatore, ca n'ato benefattore, ca lle faceva pena d' 'o vedé faticá 'e chella manera, rialaie nu bello ciucciariello 'a cummunitá, e accussì 'o cercatore, ogne vota, strata facenno, s' 'o carrecava e ll'abbiava 'a parte d' 'o cunvento. Nu' ve dico che nquantitá d'uoglio se facette 'a tanno: figurateve c'ogne puveriello ca se presentava pe nu poco d'uoglio, se nne purtava 'a casa chello ca lle serveva e pure chiù. Pecché? Pecché 'o mare 'o sapite? E nuie simmo comm' 'o mare, c' 'a tutte parte асcoglie acqua, e po' 'a torna a sparte' a tutte 'e sciumme»."
  },
  {
    "text": "CHE BÒ DICERE L'argomiento d''o primmo canto d''o Nfierno Pe meza strata d''a vita nosta se stenne a anne d''a vita. Pe 'a boscaglia scura se stenne 'o vizio, dinto a 'o quale sta menato l'ommo a chell'aità. Pe l'animale se ntenneno 'e tre nemmice capitale nuoste, ciovè l'avarizia, 'a superbia, e 'a lussuria, 'e quale non lassano che nuie potessemo saglì 'o Monte d''a virtù, ch'è defficele e aspro. Pe Bergileo mannato da Lucia se ntenne 'a dottrina datace da Dio, azzochè cu 'o mezzo suio canoscessemo e nce astenessemo da 'e vizie, e che cu 'a bona guida soia nce metessemo ncoppa 'a bona via, secunno che ponno 'e fforze noste. 'O Poemma sacro 'e Dante è no pellegrinaggio 'e otto iuorne, accomminciato a 'a fine d''a Dommeneca d''e Pparme e fenuto a 'a fine d''a primma vegilia d''o Lunedì 'e Pasca, secunno 'o rilorgio 'e Gierusalemme. Accommencia cu 'o cammino 'e Dante sulamente, da 'o funno d''o vuosco scuro a 'o monte, e doppo n'arrepuoso da 'o monte a no luoco vascio d''a piaggia deserta: secheta 'o cammino 'e Dante cu Bergileo, che 'e comparette a miezojuorno da 'o luoco vascio a 'a porta 'e San Pietro. ⁠'O viaggio fatto da Dante s'accomenzaie quanno fenette 'o iuorno abbrile Lunedì Santo 'e ll'anno , e fenette quanno se ne ieva 'o iuorno abbrile, Pasca 'e Resurrezione, se ne iette pe 'o Nfierno, pe 'o Priatorio e pe 'o Paraviso; ma nuie potimmo dice' ca chillo fuie no viaggio pe 'a via d''a penitenzia, pecchè Sant'Avostino dichiaraie che è 'a via d''a penitenzia 'a via che passa pe 'o Nfierno, 'o Priatorio, e 'o Paraviso, portanno da 'o monte a 'e pporte d''a cetà 'e Dio. ⁠'O viaggio 'e Dante tenette n'ascenzione che duraie tre ore nfino a 'o Trono 'e Dio, cu l'accompagnamiento 'e San Bennardo, e se trovaie a 'e piede d''a Biata Vergene a 'a fine d''a primma vegilia d''o iuorno , secunno 'o rilorgio 'e Gierusalemme, e quanno feneva 'o iuorno apprile 'o rilorgio 'e Sciorenza, potette sentì 'a voce 'e ll'Agnelo Rabiele 'o quale allebrecava 'n Cielo a 'a Mamma Maria, 'e pparole: Ave, Maria, gratia plena, cu 'e quale era dinto a chillo momento salutata da 'e devote suoie d''o popolo taliano quanno asceva 'o iuorno 'e Pasca d''o primmo anno santo. ⁠Che cosa è 'o Nfierno 'e Dante? ⁠'O Nfierno 'e Dante non è autro che 'o ritratto d''o Nfierno 'e chisto munno quanno l'abbitante suoie vanno contro a 'e llegge d''o Stato, accideno, arrobbano, scannano, tradisceno, e chisto è Nfierno; 'o Priatorio è 'o ritratto 'e na Monarchia iusta, pecchè è veramente Monarchia Cattoleca. ⁠Dante dinto a 'o Nfierno vò accoietà ll'ire d''e popole, predecanno 'a Pace; dinto a 'o Priatorio vò portà sti popole a 'a dipennenzia d''e llegge 'e Dio e d''a terra, predecanno 'e Birtù e 'a moralità; dinto a 'o Paraviso 'e vò portà a 'a dipennenzia assoluta 'e Dio, predecanno 'a Fede. ⁠Addonca Pace, Fede e Birtù songo 'e tre parole nfaccia a 'e quale s'è spicchiato Dante, e chi vo avè Pace, chi vo avè Fede, chi vo avè Virtù, à da studià chello che isso à scritto pe 'o triunfo d''a Religione Cattoleca nosta, ch'è 'a chiù bella e 'a cchiù cara 'e tutte 'e Religiune d''o munno. VITA DE DANTE SPALEFECATA A LO POPOLO Da na famiglia nobbela 'e Romma, a nomme Fragnipane, nascettero Sant'Ambrosio, ed Eliseo, che doppo 'a ristaurazione 'e Sciorenza fatta da Carlo Magno, venette dinto a sta cetà e alloggiaie vicino a Donati e a Pazzi che erano doie nobbelisseme famiglie sciorentine: chille che venettero apprieso a sti Fragnipane e d''a stessa razza se cagnaieno sto nomme e se mettettero chillo d'Eliseo. Nfra 'e chiste nce fuie no cierto Cacciaguida, ch'avette pe mogliera na signora 'e Ferrara chiammata Aldighie', da 'a quale n'avette no figlio, e nce mettette 'o nomme 'e Aldighie'. ⁠Da chisto nascette Dante, a 'o a Sciorenza, e fuie vattiato cu 'o nomme 'e Durante, che pò p'abbrevià 'a parola fuie ditto Dante. ⁠Nfì da quanno Dante era guaglione ammostava 'e sapè fà gran cose, e teneva no talento tanto straordinario, che faceva maraviglia a tutte chille che 'o canoscevano. Arrivato a 'a gioventù se nnammoraie 'e na figliola chiammata Biatrice, 'a quale era figlia 'e no cierto Folco Portinari; 'a quale Biatrice se ne morette a 'e giugno , senza che Dante se l'avesse potuta sposà, anze nce screvette paricchie belle canzune, e 'a mettette dinto a 'o libbro suio, e n'avette tale e tanto dispiace' d''a morta soia, che chiagneva iuorno e notte pe 'o dolore. ⁠Non se pò dice' quanto e comme a Dante nce piaceva 'e studià, speciarmente pe 'a poesia nce ieva pazzo, avenno pe Masto 'e Scola suio a no cierto Brnnetto Latini, ommo assaje addotto, ma ruzzo. Studiaje pure 'e mmatemateche, 'a filosofia fiseca e morale, e se dilettaje pure 'e museca. Chello che cchiù v'à da fa maraviglià si è che Dante fuje pure guappo sordato, e mmiezo a 'a battaglia 'e Campaldino facette annore a isso stesso e a 'a patria, tanto commattette cu coraggio e valore. ⁠Se pigliaje pe mogliera a na cierta Gemma d''a famiglia Donati, 'a quale fuje tanto contraria a 'e costume suoje, che doppo averne avute duje figlie, ne l'avette da mannà n'autra vota a 'a casa soia. ⁠Mmiezo a 'e govierne d''o stato fuie assaie sincero, e a l'aità 'e anne fuie annommenato Priore. ⁠Ma pe ntramente Dante aspettava bene pe 'o bene fatto a 'o paese suio, n'avette male, pecchè avette 'a connanna 'e ll'asilio. ⁠Allora 'e Guorfe stevano spartute nfra Janche e Nire e volenno Dante mette' pace e concordia nfra 'e lloro, se retiraie da l'ammenestrazione d''a Reprubbeca, ma forzato da 'e pariente suoie s'avette d'assettà n'autra vota ncopp'a chella seggia che aveva lassata pe disperazione. ⁠Nfradetanto sentite che succedette: 'e Cape-puopolo d''o partito d''e Nire, vedenno che 'e Janche 'a vincevano ncuollo a lloro, se riunettero tutte quante 'int''a 'a Chiesia d''a Ternità, addove, doppo no sacco 'e chiacchie', fracasse, appicceche e revuote se conchiudette 'e cercà a 'o Papa d'allora, che se chiammava Bonifacio, 'e mannà na perzona 'e sango riale a chella città pe governarla. ⁠Sta cosa dispiacette assaie a Dante, che senza permesso lloro s'erano aunate 'int''a no luoco privato pe vedè chello che s'aveva da fà pe 'o paese. Allora nzieme cu 'e compagne suoie, Dante resolette 'e mannà fora asiliate. Corso Donati, Geri Spina, Giachinozzo d''e Pazze, Rosso d''a Tosa, e ciert'autre Principe Nire; d''a parte Janca furono connannate Gentile, Torrigiano 'e' Cerchi, Guido Cavalcante, Baschieri d''a Tosa e Baldinaccio Adimari. ⁠Dante, doppo poche autre iuorne da che succedette sto fatto, fuie mannato come Ammasciatore a 'o Papa, e vedenno che ghiennosenne isso da 'a cità 'e ccose restavano tutto commussolate, dicette, credenno 'e non esse' sentuto: Se io resto chi va? Se io vaco chi resta? pecchè 'e compagne suoi 'e facettero ntenne' ca senza d'isso 'a reprubbeca sarria stata arroinata. ⁠Tornato 'int''a 'a cità Corso Donati, se formaie no tale partito, che accoppaie Dante, e 'o mmannaie asiliato, comme iusto aveva fatto cu isso, e nzieme cu Dante fuieno asiliate tante e tant'autre, e fuieno porzì sechestrate 'e bene lloro. ⁠Ora avenno Dante tentato tutte 'e bìe pe mette' pace nfra 'e nemmice suoie, e vedenno a 'a fine che non ne cacciava niente, ca chille erano chiù tuoste d''o cuorno, fucete comm'a 'o cuorno, stuorte comm'a 'o cuorno, s'aunette cu l'autre asiliate, e fatto Capitanio a no cierto Alisantro Conte 'e Romena, tentaieno 'e tornà a Sciorenza pe forza; ma non succedenno chello che lloro s'avevano miso ncapo, se ne tornaieno arreto, e Dante fuie ricevuto da Can Granna d''a Scala, signore 'e Verona. Dante nce fuie amato, riverito, e stimato, e isso nce lassaie 'a discennenzia soja, 'a quale non se chiammaie cchiù Aldighieri, ma Dante, quale famiglia 'e Dante a tiempe nuoste non à restato cchiù nisciuno discennente. ⁠Ntramente dante steva asiliato a Verona screvette cchiù vote a Sciorenza ne poterece tornà, ma vedenno che manco ne cacciava niente se ne iette a Parigge, addove, cu tutto che steva sfasulato, accommenzaie a ddà leziune 'e felosofia e 'e tiologia, e ntramente ca isso cu cheste leziune faceva meraviglia, passanno Arrico Mperatore pe l'Italia, 'e venette n'autra vota voglia 'e tornà a 'o paese suio, e venuto 'int''a l'Italia consigliaie 'o Mperatore 'e fa guerra contro 'e Sciorentine. Ma chesto manco 'e iette pe deritto, pecchè chillo Mperatore se n'avette da scappà a no castiello Buonconvento vicino Romma, addò morette. ⁠Dante se ne iette a Ravenna, addò fuie ricevuto cu no sacco d'alliccasalemme da Giudo Novello, signore 'e chella cità, e nce lassaie 'a vita a anne, a 'o mese 'e luglio d''o. ⁠Cierte signure chiammate da Polenta facettero mette' 'o cuorpo 'e Dante 'int''a na bella seportura. ⁠Dante fuie 'e mezzana statura, 'e faccia no poco longa e d'uocchie gruosse e 'e naso achilino. 'O colore d''a faccia era brunetto, 'a varva e 'e capille erano nire e ncespecate. ⁠Dinto Santa Croce 'e Sciorenza nce sta 'o ritratto suio fatto da Giotto. ⁠Dante magnava poco, e vesteva cu sempricità, e era tanto curiuso 'e legge' cose, che avenno avuto pe rialo no libro dinto a na festa 'e ballo, subbeto se mettette a legge', e non sentette e non vedette cchiù niente 'e chella festa. ⁠Screvette assaie belle cose, nvierze e mprose, a lengua latina e a lengua taliana, ma chello che cchiù 'e fà annore è 'a magnifeca Devina Commeddia. ⁠Isso l'accommenzaie a scrive' primma che fosse asiliato ca n'aveva scritte sule sette cante, 'o riesto 'o fenette 'e scrive' a l'asilio. Ma l'urdeme cante d''o Paraviso, rummanettero annascuse dinto a na parte secreta d''a casa soia, quanno morette: chisti cante che non se trovavano erano assaie desiderate da tutte quante chille che leggevano 'o libbro. ⁠Ma l'ombra 'e Dante comparette na notte arravogliata 'int''a no lenzuolo a 'o figlio suio chiamato Jacopo, ntramente steva dormenno e l'ammostaie 'o luoco, addò stevano annascuoste 'e Cante che mancavano a l'opera. ⁠'O giovene se scetaie allora, corrette a chillo luoco, e trovaie chello che l'aveva ammostato l'ombra d''o patre; 'o stampaie e felicenotte"
  },
  {
    "text": "Ce steva na vota, nu viecchio assaie saputo, teneva na certa età, e tutte quante 'o portavano rispetto. Na\nmatina se scetaie cu' na nziria 'e capi che d'era l' ammore. '0 viecchio sapeva tutto coso d' 'a vita, e nun ce\nstevano risposte ca' isso nun sapeva dà; ma 'o fatto assaie strano pe' isso, era ca' nun aveva ancora capito\nniente 'e l'' ammore.\nAccuminciaie a dimannà 'a gente ca' ncuntrava 'mmiez' a' via, che d'era pe' loro l' ammore. Chi 'e diceva: “Pe'\nme l'ammore è n''ommo ca' vive pe' fa cuntenta 'a femmena soia” chi invece “l' ammore è quanno pienze cu'\ntutt''o core a na persona, e pe' essa sî pronto pure a muri” . Ma 'o viecchio se senteva sempre insoddisfatto, e\nse ne ieva c''a capa acalata senza ancora sapé che d'era l' ammore. A nu tratto, 'ncontra nu guaglione nu\npoco puveriello, cu nu cappiello 'mmiez' bucato e na mela mano. Vedenno 'o viecchio, 'o guaglione\ns'avvicinaie, e 'e dette 'a mela salutannolo, 'o viecchio allungaie 'a mano pe' sa piglià ma 'e cadette 'nterra,\nallora 'o guaglione raccugliette 'a mela e s' 'a tenette pe' isso, e a 'o viecchio 'e dette n'ata mela pulita e assaie\ncchiù bella ca' teneva ''int'' a na sacca. '0 viecchio capette finalmente che d'era l' ammore."
  },
  {
    "text": "Nu juorno, 'a regina 'e nu bosco affatato, chiammaie all' adunanza tutte l'animale d' 'a zona, pecché l' era\nsUccesso na cosa assaie grave.\n“Aggio perso l' anello magico, e senza chisto 'o bosco rischia 'e scumpari. Tenimmo tiempo fino a dimmane,\npirciò faciteve annanze e vedimme comme putimmo Fa” tutte l'animale rimmasero rispiaciute a sta nutizia e\ndimannaieno a' regina addò era iuto a fenni l'aniello. “L' Aniello sarrà sicuramente fernuto 'int'' a'\nsubiggianna” a chesti parole tutte s'addoloraieno, pecché 'a subiggianna era nu piezzo 'e terra assaie delicato,\nna specie 'e sabbie mobili. Allora se facette annanze 'o lione ” ce vaco io, c' 'a forza ca' tengo, traso 'int'' 'a\nsubiggianna, senza problema” ma 'a regina rispunnette: “no, cu' chell'arraggio ca tiene, sicuramente 'o faraie\nscenne' ancora cchiù abbascio” allora venette 'a volpe ” ce vaco io, so' furba e m' 'a saccio cavà” ma 'a regina\nrispunnette ” no, sî troppo furba e sicuramente me può mbruglià”. 'A regina accuminciaie a se rattristà, ma\nall' intrasatta, scennette acopp' 'o trono e s'acalaie vicino a na furmica piccerella, ca' p' 'o scuorno\ns'annascunnette areto a n'albero. ” Tu sî perfetta! Nun sî né troppo impetuosa e né troppo furba, sicuramente\npigliarraie l' aniello senza 'o fa affunnà e senza me mbruglià \" Accussì 'a furmica capette, ca' ognuno ''int'' a'\nvita, serve a coccosa. E 'o lione mortificato, l' avesse saputo ca' na furmica piccerella l'aveva vinciuto!"
  },
  {
    "text": "Nu juorno, cammenanno ''int'' a nu bosco, n'ommo 'e parette 'e vedé n'albero tutto dorato. Pensanno 'e sunnà\na uocchie apierte, s'avvicinaie, e vedette ca' l'albero era overamente speciale, infatti teneva na mela d'oro\nappesa 'ncopp' a nu ramo. L'ommo se facette 'o cunto pe' sa piglià, ma se scucciava 'e sagli, allora vedette 'e\npassà nu scoiattolo ij e 'e dicette: “cumpagno mio, sî saglie 'ncopp' a l'albero a piglià chella mela d'oro pe'\nme, te dongo nu pugno 'e nucelle. '0 scoiattolo ce penzaie e 'e rispunnette allegramente “amico mio, fa cunto ca' chella mela è 'a toia”"
  },
  {
    "text": "Me venne capriccio sti mise arreto 'e compone' 'o Pastore fido d''o Caualiero Quarino à 'a lengua nostra Napolitana: E tanto haggio scacamaronato, scassato, postellato, agghiunto, e mancato, che pè gratia d''o segnore Apollo songho arreuato à puorto, e ll'haggio scomputo. Pò penza, repenza, fantastecheia, e torna à penzà à chi 'o voleua donà; haggio concruso, che buie ve 'o gaudite. Ed a chi meglio se poteua fare sto presiento autro ch'a buie, che site 'e chiù antiche 'e Napole, e ve gaudite nà Cetate tanto bella, Nobele, e Ricca, che cò granne ragione se chiamma Regina 'e ll'aute Cetate Mparatrice d''e Prouinzie. Napole capo 'e Regno, Giardino 'e tutto 'o munno, vuocchie deritto 'e tutta 'a Talia che puozze sempre auonnà comm'auonnaua 'a tauola 'e Cullo Romano. Ruga, Iermano, e chillo che 'o chiammano Peccione d'Agnano. Donca à buie sia fatto sto presiento, Raccordannoue, che se gne fosse quarchuno (commo non gne ne mancaranno) che borrà fare d''o bello gniegno, e deciarrà ch'è buono, ch'è tristo; 'e potite da parte mia fare à sape' (comme cò 'a presente facciano) cha chillo, cha fatta stà fatica 'a fatta pe gusto suio e non s'è piccato maie 'e poeta, ne ncè, e se ncè fosse manco gne vò esse'. Tanto chiù ca 'e sona no vespone nè 'a recchia 'e na noua venuta da Parnaso, che 'o segnore Apollo vò, che se frauoca 'a casa d''a gnorantia, e chisse che banno cenzoranno, hauoranno da seruì pè parrelle à carreià prete, e cauce: Auzateue da stò nietto segnure Poete mieie care; e cu chesto segnure Quattro zoè vuie che state ncoppa à 'a fontanaue soschiauo, e se non è 'o duono comme meretate; pegliatene 'o buono ammore, mpromettennoue aurte compeseziune Napolitanesce piacenno à 'o Cielo, e se no sgarro 'a via d''a fontana d'Alecona. Na sola cosa v'allecordo, e me nne farrite nò gran piace', e à buie sarrà manco fastidio. Quanno senterrite chisse magnifice (cchiù male lengue che Poete) pè farele schiattà, no 'e date aodientia, 'int''e responnite, ma facite nfenta 'e nò l'hauore sentute pe 'o fruscio 'e ll'acqua, Da Napole 'o mese 'e Iennaro"
  },
  {
    "text": "'Nce steve 'na vota 'na mamma ca teneva 'nu figlio che se chiammave Giuseppe; e pecchè nun diceva nisciuna buscia 'o mettette nomme Giuseppe 'a verità.\n'Nu juorno, pe' tramente 'o steve chiammanno, se truvaje a passa' 'o Re; e verenne ca chella mamma 'o chiammava accussì, 'e spiaje: Neh, pecchè 'o chiamme Giuseppe 'a verità? \n'A mamma rispunnette: Pecchè nun dice nisciuna buscia. \nAllora 'o Re dicette ca 'o vuleva purt' cu' isso; e accussì facenne, 'o mettette a guarda' 'e vacche.\nOgne matina Giuseppe se presentava a 'o Re e diceva: Servo 'e sua Maestà. \nE 'o Re rispunneva: Addi', Giuseppe 'a verità; comme stanno 'e vacche? \n Fresce e chiatte. \n Comme stanno 'e vitielle? \n Frische e belle. \n Comme sta 'o toro? \n Ancora. \nE accusì faceva ogne matina. E 'o Re 'o ludava annanze a tutte 'e cavalie', tanto ca chisti se sentevano currivo; e 'nu juorno, pe' fa' truva' Giuseppe busciardo, ce mannajene 'na femmena ca cu' 'e parole soje aveva fa' accì' 'o toro.\nGiuseppe fuje tanto priato ca l'accerette; ma po' se truvaje accussì 'mbrugliato ca nun sapeva comme aveva dice' a 'o Re.\nMettette 'o cappotto sujo 'ncopp' 'a seggia, e facenno comme si chillo fosse 'o Re, diceva:\n Addi', Giuseppe 'a verità; comme stanno 'e vacche? \n Fresce e chiatte. \n Comme stanno 'e vitielle? \n Frische e belle. \n Comme sta 'o toro? \n Ancora. Ma no, nun va buono! Po' dico 'a buscia. Quanno 'o Re m'addimanna comme stea 'o toro, je 'nce dico ca è muorto. \nSe presentaje a d' 'o Re e dicette:\n Servo 'e sua Maestà. \n Addi', Giuseppe 'a verità; comme stanno 'e vacche? \n Fresce e chiatte. \n Comme stanno 'e vitielle? \n Frische e belle. \n Comme sta 'o toro? \n Maestà, è venuta 'na femmena, e cu' 'e manie' soje, m'ha fatto accì' 'o toro. Perdunateme. \n'O Re rispunnette: Bravo Giuseppe 'a verità! \nChiammaje 'e cavalie' suoje e 'e faccette canosce' comme chisto nun aveva ditto nisciuna buscia ancora. E accussì Giuseppe rimmanette sempe cu' 'o Re e 'e cavalie' rummanettene cu' tanto 'e naso pecchè nun avevano ricavato niente 'e chello ca avevano penzato."
  },
  {
    "text": "'Nce steva na vota na mamma ca teneva, na figlia cacaglia.\nNu giuvinotto se n'annammuraje e s”a vuleva spusà'.\n'A mamma, pe' l'annasconne' chisto difetto, 'e dicette:\n Je t”a dongo, ma chesta se piglia scuorno 'e parlà'. \n'O giovane rispunnette: Nun 'mporta. Pecché isso se faceva 'ncapo ca doppo pigliata 'a faceva parlà'.\nAccussì se spusajene; ma 'a mugliera nun vuleva dice' na parola.\n'O povero marito se verette sperzo. Jette 'a du nu cumpà sujo e 'e facette conosce' comme isso teneva na mugliera ca nun parlava maje.\n'O cumpà 'e dicette: Sa' che vuo' fa'? Falle nu pare 'e scarpe strette strette. Chella ha da dice': « tu che m'hé fatto? » E vire ca parla. \n'O marito accussì facette; ma 'a mugliera manco vulette parlà'.\nJette n'ata vota 'a d”o cumpà pe' ce cercà' nu siconno cunsiglio, e chisto 'e dicette:\n Falle na vesta corta corta, e vire essa che fa. \nChillo pover'ommo 'nce 'a facette, ma 'a mugliera manco vulette parla'.\nJette n'ata vota 'a d”o cumpà; chillo, sapenne chesto, cunzigliaje a 'o marito 'e se mette' aret”a porta; accussì, quanno chella traseva, isso 'a faceva mette' appaura, e 'a mugliera aveva dice': « mamma mia ».\nMa manco ne ricavaje niente, pecche 'a femmena nun dicette na parola.\nChillo povero marito jette n'ata vota 'a d”o cumpà, e chisto 'e dicette:\n N'urdema cosa te rummane 'e fà'. Fa beré' ca si' muorto, accussì chella t'ha da chiagne', e tu 'a siente 'e parlà'. \nNa bella matina 'o marito se mettette 'ncopp”a 'o lietto facenne 'a parte d”o muorto.\n'A mugliera s”o crerette, e se mettette a chiagne' comme na funtana:\n Malito mio, malito; 'e tappe attette attette, 'a vetta totta totta, 'a paù a me alet'a potta e tu ti' muotto. \n'O marito allora se susette e dicette:\n Ah, tu pe' chesto nun vulive parlà', pecche si' cacaglia? N'ata vota ca nun parle te faccio na bella mazziata. \nE 'e chesta manera 'o marito sentette 'e parla 'a mugliera."
  },
  {
    "text": "'Nce steveno na vota nu vallo e nu sorice. Nu juorno jettene a scugnà' 'e noce tutt”e duje. 'O vallo sagliette isso 'ncopp'a l'albe'; scugnava 'e noce e 'e menave a 'o sorice. Piglia chisto, s”e magnava e po' 'e 'nchiureve n'ata vota. Se n'addunaje compà' vallo, e dicette: Compà' sorice, mò che scenco a cà 'ncoppa, te faccio abberè' 'j.- Accussì scennette e 'e chiavaje nu pizzeco 'ncopp'a 'a catarozzola.\n'O sorice se ne fujette; jette a d”o miedeco e dicette: Miedeco, miedeco miedecozzolo, saname 'sta mia catarozzola. Cu' na noce ch'aggio arrubbato, cumpà' vallo m'ha cacciato. \n'O miedeco rispunnette: Portame 'e pezze. 'O sorice jette a d”o pezzajolo: Pezzajolo, damme pezze; pezze porto a mideco; miedeco miedecozzolo sana 'sta mia catarozzola. Cu' na noce ca m'aggio magnato, compà' vallo m'ha cacciato. \n'O pezzajolo rispunnette: Portame 'a mantechiglia. 'O sorice jette a d”o putecaro: Putecaro, damme 'nzogna; 'nzogna porto a pezzajolo; pezzajolo me da pezze; pezze porto a miedeco; miedeco miedecozzolo sana 'sta mia catarozzola. Cu' na noce ch'aggio arrubbato, cumpà' vallo m'ha cacciato. \n'O putecaro dicette ca vuleva ll'ove. E 'o sorice jette a d”e galline: Galline, dateme ll'ove; ll'ove 'e porto a putecà; putecà me da 'nzogna; 'nzogna porto a pezzajolo; pezzajolo me da pezze; pezze porto porto a miedeco; miedeco miedecozzolo sana 'sta mia catarozzola. Pe' na noce ch'aggio arrubbato, cumpà' vallo m'ha cacciato. 'E galline dicettene: Puortace farina. 'E galline dicettene: Puortace farina. 'O sorice na notte se 'ficcaje sott”a porta 'e nu farenà; se rignette 'e farina; 'o purtaje a 'e galline. 'E galline 'e rettene ll'ove; ll'ove 'e purtaje a d”o putecà.\n'O putecà 'e rette 'nzogna;'a 'nzogna 'a purtaje a d”o pezzajolo. Pezzajolo, damme pezze; pezze porto a miedeco; miedeco miedecozzolo me sana 'sta mia catarozzola. Pe' na noce che me so' arrubbato, cumpà' vallo m'ha cacciato. "
  },
  {
    "text": "Nu juorno 'o figlio d”o re mentre magnava, taglianne 'a ricotta, se 'ntaccaje nu dito, e na goccia 'e sanghe carette 'ncopp”a ricotta. Vedenno chesto dicette 'nfacci'a 'a mamma:\n Mammà, vurrja na femmena 'janca comm”o latte e rossa comm”o sanghe.\n'A mamma rispunnette: Eh, figlio mio, chi è ghjanca nun è rosssa, e chi è rossa nun è ghjanca. Ma vire tu si 'a truove.\n'O figlio se mettette 'ncammino; e cammenanne cammenanne, 'ncuntraje na femmena.\n Giuvino', addò vaje?\n E si, 'o dico proprio a te ca si' femmena!\nCammina, cammina, 'ncuntraje nu vicchiariello.\n Giuvino', addò vaje?\n A te t”o pozzo dice', si' viecchio, e ne saparraje certo cchiù 'e me. Je vaco truvanne na femmena 'janca comm”o latte e rossa comm”o sanghe.\nE 'o vicchiariello rispunnette:\n Figlio mio, chi è ghjanca nun è rossa e chi è rossa nun è ghjanca. Però tecchete 'sti tre granate. Arapele e vide che ne vene fore. Ma fallo sulo vicino 'a funtana.\n'O figlio d”o re arapette na granata, e zumpaje fore na figliola bella assaje, 'janca comm'o latte e rossa comm”o sanghe, ca subbeto alluccaje:\n Giuvinotto d”o musillo d'oro, famme veve' si no me ne moro.\n'O figlio d”o re pigliaje l'acqua ''int'a 'o palmo d”a mano e 'nce 'a prujette, ma nun facette a tiempo, e 'a figliola murette.\nArapette n'ata granata e zumpaje fore n'ata bella figliola ca subbeto alluccaje:\n Giuvinotto d”o musillo d'oro, famme veve' si no me ne moro.\nMa manco 'sta vota facette a tiempo, e 'a figliola murette. Arapette allora 'a terza granata e zumpaje fore pure 'sta vota na bella figliola, ma assaje cchiù bella 'e chell'ati doje.\n'O figlio d”o re pigliaje l'acqua e 'e 'nfunnette 'a faccia, e essa campaje.\n'A figliola steva annura comme 'a facette 'a mamma, e 'o giovene 'nce mettette 'ncuollo 'o mantiello sujo, e po' 'e dicette:\n Saglie 'ncopp'a 'st'arbe', ca je vaco a piglia' 'e veste pe' te cummiglia' e 'a carrozza pe' te purta' a palazzo.\nE 'a figliola rimmanette 'ncopp'a l'arbe' vicin'a 'a funtana.\nA chella funtana ogne ghjuorno jeva a piglia' l'acqua 'a brutta saracina. Piglianno l'acqua cu' 'a scafarea, verette riflesso ''int'a 'a'acqua 'a faccia d”a figliola 'ncopp'a l'arbe'.\n Je aggia esse', ca songo accussì bella, a ghj' a piglia' l'acqua cu' chesta scafarella?\nE senza ce penza' doje vote jettaje 'a scafarea pe' terra facennele mille piezze.\nTurnanne a casa, 'a patrona 'e dicette:\n Brutta saracina, comme te permiette 'e turna' a casa senz'acqua e senza scafarea?\nAllora essa pigliaje n'ata scafarea e turnaje 'a funtana. Piglia e verette n'ata vota chella faccia ''int'a ll'acqua.\n Ah! So' proprio bella! dicette Je aggia esse', ca songo accussì bella, a ghj' a piglia' l'acqua cu' chesta scafarella?\nE ghittaje 'a scafarea pe' terra.\n'A patrona 'a strillaje n'ata vota, essa turnaje a 'a funtana, rumpette n'ata scafarea, e 'a figliola 'ncopp'a l'arbe', ca fin'a mò era stata a guarda', nun se putette cchiù trattene' na resata.\n'A brutta saracina aizaje l'uocchie e 'a verette.\n Ah, site vuje? E m'avite fatto rompe' tre scafaree? però site overamente bella! Aspettate, ca ve voglio pettena'.\n'A figliola nun vuleve scenne' a copp'a ll'arbe', ma 'a brutta saracina 'nzista:\n Faciteve fa' 'a capa ca sarrite cchiù bella.\n'A facette scenne', 'a sciugliette 'e capille, verette ca teneve 'ncapo nu spillone, piglia e 'nce 'o 'nfizzahe ''int'a na recchia. E doppo ca l'ascette na goccia 'e sanghe, 'a figliola murette. Ma 'a goccia 'e sanghe appena tuccaje terra addeventaje na palummella ca llà pe' llà se ne vulaje.\n'A brutta saracina, allora, s'arrampecaje 'ncopp'a ll'arbe'.\nTurnaje 'o figlio d”o re cu' 'a carrozza, e comme 'a verette dicette:\n Ire 'janca comm”o latte e rossa comm”o sanghe. Comm'è ca si' addeventata accussì nera?\nE 'a brutta saracina rispunnette:\n E' venuto fore 'o sole, e m'ha cagnato culore.\nE 'o figlio d”o re:\n E comm'è ca hè cagnato voce?\nE essa:\n E' venuto fore 'o viento, e m'ha cagnato parlamento.\n Ma ire accussì bella e mò si' accussì brutta!\nE essa:\n E' venuta pur”a brezza, e m'ha cagnato 'a bellezza!\nBasta, isso 'a facette sagli' 'ncarrozza e 'a purtaje a palazzo.\n'A quanno 'a brutta saracina s'era sistemata a palazzo comme 'a sposa d”o figlio d”o re, 'a palummella tutt”e matine s'appujava 'ncopp”a fenesta d”a cucina e spiava a 'o cuoco:\n Cuoco, cuoco d”a mala cucina, che fa 'o re cu' 'a brutta saracina?\nE 'o cuoco rispunneva:\n Magna, beve e dorme.\nE 'a palummella:\n Zuppetella a me e penne d'oro a te.\n'O cuoco 'e rette na bella zuppetella e 'a palummella se scutuliaje doje penne d'oro 'a cuollo.\nPo' se ne vulaje.\n'A matina appriesso:\n Cuoco, cuoco d”a mala cucina, che fa 'o re cu' 'a brutta saracina?\nE 'o cuoco:\n Magna, beve e dorme.\nE 'a palummella:\n Zuppetella a me e penne d'oro a te.\nEssa se magnava 'a zuppa e 'o cuoco se pigliava 'e penne d'oro.\nPassato nu poco 'e tiempo, 'o cuoco penzaje buono 'e j' a d”o figlio d”o re pe' ce rice' tutte 'sti fatte.\n'O figlio d”o re stette a senti' e po' dicette:\n Dimane, si torna 'sta palummella, acchiappala e puortammelle, ca 'a voglio tene' cu' me.\n'A brutta saracina, ca annascuso aveva sentuto tutte cose, penzaje ca chesta palummella nun prumetteva niente 'e buono; e quanno 'a matina appriesso turnaje a s'appuja' 'ncopp”a fenesta d”a cucina, 'a brutta saracina fuje cchiù lesta d”o cuoco, l'appezzaje cu' nu spito e l'accerette.\n'A palummella murette, ma na goccia 'e sanghe carette ''int'”o ciardino, e subbeto sguigliaje n'arbe' 'e granate.\nChist'arbe' teneve 'a virtù ca chi steve pe' muri', magnanne na d”e granate soje, subbeto se sanave. E pe' chesto 'nce steve sempe na fila longa 'e gente ca jeve a cerca' a chella brutta saracina 'a carità 'e na granata.\nAccussì jette a ferni' ca 'ncopp'a larbe' ce rimmanette na sola granata, 'a cchiù grossa, e 'a brutta saracina dicette:\n Chesta me 'a voglio tene' pe' me.\nVenette 'na vecchia e 'e spiaje:\n Me vulite da' chella granata? Tengo a mariteme ca sta pe' muri'.\n Me ne rimmane na sola, e me 'a voglio tene' pe' bellezza. Dicette 'a brutta saracina.\nMa a chisto punto 'o figlio d”o re dicette:\n Puverella, 'o marito sta murenne, ce l'avita da'.\nAccussi' 'a vecchia turnaje a casa cu' 'a granata. Ma disgrazia fuje, truvaje 'o marito ca era già muorto.\n Vo' dice' ca 'a granata me 'a tengo pe' bellezza.\nTutt”e matine 'a vecchia jeva a messa. E pe' tramente steve ''int'”a chiesa, a 'int'”a granata asceva 'a figliola. Essa appicciava 'o fuoco, scupava 'a casa, faceva 'a cucina e apparicchiava 'a tavula. Fatto chesto, turnava ''int'”a granata.\n'A vecchia turnanne a casa truvava tutto apparicchiato e nun capeve. Na matina jette a se cunfessa' e cuntaje tutto a 'o cunfessore.\nChisto 'e dicette:\n Sapite c'avita fa'? Dimmane facite comme si vulisseve j' a messa, e invece annascunniteve ''int'”a casa. Accussì putite vede' chi è ca ve fa 'a cucina.\n'A vecchia, 'a matina appriesso, facette abbe'' ca 'nzerrave 'a casa, e invece s'annascunnette aret”a porta.\n'A figliola ascette a ''int'”a granata e accummenciaje a pulezza'.\n'A vecchia trasette e 'a figliola nun facette a tiempo a trasi' ''int'”a granata.\n 'A ro' viene? dicette 'a vecchia.\n Nonna bella, puozz'esse' beneretta, nun m'accì', nun m'accì'. rispunnette 'a figliola.\n Nun t'accì, ma voglio sape' 'a ro' viene!\n Je sto ''int'”a granata E 'e cuntaje 'a storia soja.\n'A vecchia 'a vestette 'a pacchiana comme era vestuta essa stessa; e 'a dummeneca 'a purtaje a messa cu' essa.\n'O figlio d”o re, ca se truvava ''int'”a chiesa, comme 'a verette, penzaje:\nGesù! Chella me pare 'a figliola ca truvaje vicin'a 'a funtana.\nS'appustaje fore a 'a chiesa, e comme 'e verette asci', s'avutaje vicin'a 'a vecchia:\n M'hè dice' a ro' è venuta chella figliola.\n Nun m'accì'. dicette 'a vecchia.\n Nun ave' paura. Voglio sulo sape' 'a ro' vene.\n Chella vene a ''int'”a granata ca vuje me disteve.\n Pur'essa ''int'”a granata! e spiaje a 'a figliola: Comm'è ca stive ''int'”a granata?\nE essa 'e cuntaje tutt”o fatto.\nIsso turnaje a palazzo 'nziem'a 'a figliola, e 'e facette cunta' n'ata vota tutt”o fatto 'nnanze a 'a brutta saracina.\n Hè sentuto? Mò nun voglio esse' je a te cunnanna'. Cunnannate tu stessa!\n'A brutta saracina, visto ca nun ce steve cchiù niente 'a fa', dicette:\n Fa' apparicchia' na votta 'e pece vullente e votteme a dinto.\nAccussì fuje, e 'o figlio d”o re spusaje 'a figliola, e campajene cient'anne felice e cuntente."
  },
  {
    "text": "'Nce stevene na vota na femmena, na bbona cristiana, che aveva bisogno 'e na 'razia d”a Maronna.\nAllora jette ''int'”a chiesa, addò 'nce steva na bella statua d”a Maronna cu' nu bello bammeniello 'mbraccio, e accumminciaje a sgranuljà' rusarie dicenne: Maronna mia famme 'a 'razia! Maronna famme 'a 'razia! E damme nu signo ca me faje 'a 'razia! \nPe' tramente s'era fatto quase notte e nu sacrestano aveva chiure' 'a chiesa, ma chella femmena nun se ne vuleva 'j pecchè diceva ch'aspettava 'o segno d”a Maronna.\nAllora 'o sacrestano, pe' n”a fà' 'j, jette areto a l'altà e cu' na mazza facette move' 'o Bammeniello 'mbracci'a 'a Maronna, penzanno che accussì chella se credeva ca era 'o segno c'aspettava, e se ne jeva.\nMa 'o Bammeniello se muvette stuorto, e a 'a femmena 'e parette ca lle diceva ca no. Allora s'arraggiaje, pecchè aveva ditto tanta poste 'e rusario e po' nun aveva manco 'a 'razia; e tutta schiattata 'ncuorpe dicette: Statte zitto tu, 'stu merdillo, e lassa parlà' a mammeta ca è femmena 'e munno! "
  },
  {
    "text": "'E tiempe antiche 'ce steva nu re ca era 'o primmo repassatore. Nu bello juorno 'e venette 'ncapo 'e j' a truvà' 'e carcerate. Quanno arrivaje a 'o carce' se facette mette' 'e cunnannate, nu 'nfil'a n'ato, 'int''a nu cammarone; po' s'accustaje vicin'a 'o primmo e 'e spiaje:\n Dimme 'nu poco, pecchè staje cà dinto?\n Pe' senza niente, Maistà, so' 'nnucente. rispunnette chillo.\n Puveriello! Sgrignaje 'o re, e passaje appriesso.\n E tu ch'hè fatto? addimannaje a 'o siconno.\n Nun aggio fatto niente Maistà. c'è stato nu sbaglio 'e tribunale. rispunnette chist'ato.\nE 'a stessa cosa 'o terzo; e pe' nun v”a purtà' a luongo, 'e quante ce ne stevene 'int''a chillo cammarone, nisciuno aveva fatto niente, erano tutte 'nnucente.\nL'urdemo d”a fila mò, era nu vicchiariello cu' na faccia che pareva San Giuseppe, e che tutto se quartiava.\n'O re 'o guardaje nu poco, e po' l'addimannaje:\n E tu, accussì viecchio, che faje cà?\n Maistà. dicette 'o viecchio, e l'uocchie 'e lucechiavene In vita mia nun me so' fatto passà' maje 'a mosca p”o naso e tre n'aggio mannato a ll'ato munno!\n Ah. facette 'o re. E staje 'mmiez'a tutta 'sta brava gente?\nE avutatese a 'e carcerie' dicette: Cacciate subbeto a chisto fore, ca cà dinto nun 'o voglio."
  },
  {
    "text": "'Nce steva na vota na vicchiarella. Jette a scupà' na chiesiella; e truvaje nu turnesiello.\nAccussì dicette: E mò che m'accatto? Si m'accatto 'e pere, aggia jettà 'o streppone; si m'accatto 'e noce aggia jettà' 'e scorze; si me n'accatto pane, me carene 'e mullechelle; mò m'accatto 'o ghjanco e 'o russo e m”o metto 'nfacci'a 'o musso. \nE accussì facette. Quanno fuje doppo, s'affacciaje for'a 'a fenestella.\nPassaje nu ciucciariello: Vicchiarè', che faje lloco? \n Me voglio 'maretà'. \n Te vulisse piglià' a me? \n Famme abberé' che voce tiene. \n Hi ho, hi ho! \n Vattenne, vattenne, me faje mette' appaura 'a notte. \nPassaje na pecurella.\n Vicchiarè', che faje lloco? \n Me voglio 'maretà'. \n Te vulisse piglià' a me? \n Famme abberé' che voce tiene. \n Bee, bee, bee. \n Vattenne, vattenne, me faje mette' appaura 'a notte. \nPassaje nu micillo.\n Vicchiarè', che faje lloco? \n Me voglio 'maretà'. \n Te vulisse piglià' a me? \n Famme abberé' che voce tiene. \n Miao, miao, miao. \n Vattenne, vattenne, me faje mette' appaura. 'a notte. \nAccussì passajene tutt'animale d”o munno, e a 'a vicchiarella nisciuno 'nce piacette. All'urdemo passaje nu suricillo.\n Viechiaré', che faje lloco? \n Me voglio '.maretà'. \n Te vulisse piglià' a me? \n 'Assa beré' che voce tiene. \n Zuì, zuì, zuì. \n Saglie 'ncoppa, ca me piace! \n'O suricillo sagliette e se stette c” a viechiarella. 'O juorno appriesso 'a vicchiarella jette a messa, e rimmanette 'O pignato vicin'a 'O fuoco.\nDicette vicin'a 'o suricillo:\n Hué, nun te 'nfonne' 'o pane 'int''a 'o pignato, ca tu 'nce vaje a dinto. Statt'attiente, ca je aggi”j a messa. \n'O suricillo rispunnette: Gnernò, gnernò, jate cu' Dio. \nE 'a viechiarella jette a messa. Quanno turnaje truvaje 'a porta 'nchiusa, e accumminciaje a chiammà': Suricì', suricì'. \nMa 'o suricillo nun rispunneva. Piglia, 'a viechiarella facette scassà' 'a porta; jette verenne pe' tutt”a casa, ma nun 'o truvaje.\nVerette sott'a 'o lietto, e nun ce steva; sott'a 'a seggia, e manco ce steva; 'int''a 'o murtale, e niente ce steva; 'int''a 'o traturo, e nun 'o truvaje; 'ncopp'a 'a cemmenera, e niente ce steva. All'urdemo se sfasteriaje e dicette:\n Cumpà' suricillo vo' pazzià' cu' me. Mò nun me ne 'ncarreco; me magno a menesta e zitto; ca po , quanno piace a isso, tanno jesce. \nJette pe menestà', e truvaje 'o suricillo 'int''a 'o pignato.\n Uh! Mal'a me. Se mettette a alluccà', chiagnienne e menanne 'a menesta pe' ll' aria.\n'A cenne' 'ncopp'a 'o fuculà, verenne chesto, se sparpagliaje tutta quanta. 'A fenestella l'addimannaje:\n Pecché te sparpaglie? \n Tu nun saje niente? 'O suricillo 'int''a 'o pignato, 'a viechiarella chiagne; e je che so' cenne' me voglio sparpaglià'. \nRispunnette 'a fenestella: E je che so' fenestella me voglio arapì e 'nzerrà. \nSe n'addunaje 'a rariata, e dicette:\n Fenesté', pecché t'arape e te 'nzierre? \n Tu manco sai niente? Suricillo 'int''a 'o pignato; vicchiarella chiagne; , a cenne' se sparpaglie, e je che so' fenestella, me voglio arapì' e 'nzerrà'. \nRispunnette 'a rariata: E je che so' rariata, me voglio scarrupà'. \nN'auciello che ghjeva sempe 'ncopp'a n'arbe', dicette:\n Rariata, pecché te si' scarrupata? \n Manco tu sai niente? 'O suricillo 'int''a 'o pignato; 'a vicchiarella tutta se scippa, 'a cenne' s'è sparpagliata, 'a fenestella s'arape e se 'nzerra e je che so' rariata me voglio scarrupà'. \n E je che song' auciello me voglio spennà'. \nL'arbe' appena verette l'auciello tutto spennato, l'addimannaje:\n Pecché te si' spennato? \n Gioia mia, nun staje 'nfurmate 'e niente. 'O suricillo 'int''a 'o pignato; 'a vicchiarella tutta se scippa, 1a cenne' s'è sparpagliata, 'a fenestella s'arape e se 'nzerra, 'a rariata s'è scarrupata; e je che song'auciello me voglio spennà. \n Neh? E je che song'arbe', me voglio sfrunnà'. \nNa serva che ghjeva a tirà' l'acqua, spiaje a l'arbe' pecché era sfrunnato. E l'arbe' 'e cuntaje tutt”a storia:\n 'O suricillo 'int''a 'o pignato; 'a vicchiarella tutta se scippa, 'a cenne' s'è sparpagliata, 'a fenestella s'arape e se 'nzerra, 'a rariata s'è scarrupata, l'auciello s'è spennato; e je che song' arbe' me voglio sfrunnà'. \nPiglia 'a serva, dicette:\n E je che so' serva, voglio rompe' 'a lagnella. \nJette 'ncopp'a d”a signora, e chesta 'e spiaje si aveva tirata l'acqua. A serva rispunnette:\n Uh, signora mia! 'O suricillo 'int''a 'o pignato; 'a vicchiarella tutta se scippa, 'a cenne' s'è sparpagliata, 'a fenestella s'arape e se 'nzerra, 'a rariata s'è scarrupata, l'auciello s'è spennato, l'arbe' s'è sfrunnato, e je che so' serva, voglio rompe' 'a lagnella. \n'A signora, che teneva 'a farina appriparata pe' fà' 'o pane, dicette:\n E je che so' signora, voglio menà' 'a farina p”o barcone. \nVenette 'o marito e spiaje a 'a mugliera si aveva fatt”o pane. Chesta rispun. nette:\n Marito mio, niente saje tu 'e tutto chello ca è succieso! 'O suricillo 'int''a 'o pignato; 'a vicchiarella tutta se scippa, 'a cenne' s'è sparpagliata, 'a fenestella s'arape e se 'nzerra, 'a rariata s'è scarrupata, l'auciello s'è spennato, l'arbe' s'è sfrunnato, 'a serva ha rotta 'a lagnella; e je che so' signora, aggio menato 'a farina p”o barcone. \nRispunnette 'o marito: E je che so' signore, voglio , rompe' l'osse a tutt”e doje. \nPigliaie na mazza, e teretungo e teretanga, facette na bbona mazziata primma a 'a serva e po' a 'a padrona."
  },
  {
    "text": "'Nce steve na vota n'ommo, e pecché nun aveva che fà' 'mmiez”a via, se partette e se ne jette ncampagna.\nVa a dà' n'uocchio 'ncopp'a n'arbe' e truvaje nu nivo 'aucielle. Sagliette 'ncoppo e pigliaje 'a mamma cu' doje ove; e vicin'a cheste 'nce steve na 'scrizione che diceva: «Chi se magna 'o core 'e chist'aucielle sarrà papa, e chi se magna 'o fecato avarrà na vorza 'e cinquanta ducate ogne matina.»\nChill'ommo nun s'addunaje 'e niente 'e tutte chesti cose, e turnanne a casa, dicette 'nfacci”a mugliera:\n Mò 'st'aucielle che ne facimme? E figlie nuoste se morene 'e famme. Mò 'e porto a d”o cumpà e accussì facimme nu poco 'e farenata p”e criature. Jette a d”o cumpà e dicette:\n Cumpà', v'aggio purtate chesti doje ove e chist'aucielle pe' fà' pazzià' 'e figlie vuoste. \n'O cumpà dicette ca nun 'e vuleve; ma isso se sfurzaje a 'nce fà' tené', 'nfin'a quanno 'o cumpà ce 'e facette purtà' arete a viva forza.\nChill'ommo 'nfuriate se pigliaje 'aucielle e se ne fujette scurdannese ll'ove 'ncopp'a 'o tavulino d''o cumpà.\nTurnaje a casa e se magnaje 'aucielle. 'O cumpà va a veré' 'ncopp'a 'o tavulino, trova chelli doje ove e legge 'a 'scrizione.\n Oh malora! C'aggio fatto! Aggio fatto purtà' 'aucielle a 'o cumpariello e 'ncopp'a chest'ove 'nce sta scritto tutto chesto. \nCorre a d”o chillo e 'e dicette ca 'e criature soje s'erano mise a chiagne' pecché vulevano 'aucielle.\nPiglia l' ommo e 'e rispunnette ca era arrivato troppo tarde e ca lloro se 1'avevene magnate; e 'o core nu figlio e 'o fecato n'auto.\n'O cumpà se ne turnaje a casa e dicette a 'a mugliera:\n Mò- comm'avimma fà? \n'A mugliera rispunnette ca se jesse a piglià' 'e criature dicenne ca s”e vuleve cresce' isso.\n'O cumpà jette da chill'ommo e dicette:\n Cumparié', voglio 'sti duje piccerille tuoje pecché tu nun 'e puo' campà'. Mò t”e cresc'je. \nS''e purtaje a casa e 'e mannaje a scola. 'A mugliera d''o cumpà jeva a fà' 'o lietto 'a matina a 'e piccerille, e truvaje na vorza 'e cinquanta ducate; pe' chesto 'e teneve cu' molta accuglienza chille duje guagliune.\nDoppo sei o sett'anne ca 'o cumpà s'era fatte nu sacco 'e renà e 'sti piccerille s'erano fatte gruosse, na matina se ne jette a pazzià' cu' lloro 'int''o lietto; e pazzianne pazzianne; carette 'nterra 'a vorza 'e cinquanta ducate.\n'E piccerille se n'addunajene e dicette': Ccà mò nun ce stamme cchiù buone. Chisto 'o cumpà ha mise 'sta vorza pe' veré' si nuje 'nce pigliaveme 'e renà. \nE 'o juorno doppo dicette' a 'o cumpà ca se ne vulevene j'. Chillo nun 'e vuleve fà' partì'; ma doppo tante parole 'o cumpà 'e dette duiciente ducate a ognuno' e lloro e ne facette j'.\n'E guagliune se ne jettene, e cammenann,e cammenanne, 'a sera se truvajene dinto a nu bosco; e nun avenne addò se cuccà', se mettettene 'ncopp'a na cercula. Quanno fuje matina e se susettene, truvajene 'a vorza 'e cinquanta ducate.\n Ah, 'o cumpà pe' chesto ce vuleva tené, a casa soja, chesta è virtù ca tenimmo. Dicettene 'e duje frate.\nSe mettettene 'ncammino, e cammenanne cammenanne, arrivajene a nu puntone 'e via. Nu 'e lloro rimmanette nu poco arrete pe' fà' nu servizio. L'ato frate nun se n'addunaje, e accussì se sperdettene.\nChillo ca teneve 'o preggio d'avé' 'a vorza 'e cinquanta ducate ogne matina se truvaje a na città; e chillo c'aveva esse' papa se truvaje a n'ata città; ma nun tenenne che magnià' se mettette a fà' 'o sagrestano 'int''a na chiesa.\nVenette 'o tiempo ca s'aveva fà' 'o papa 'int''a chella città. Allora se menava na palomma pe' vedé' 'ncap'a chi s'appujava. 'Sta vota 'a palomma s'appujaje 'ncap'a 'o sagrestano, e isso fuje papa.\nLassamme mò a chisto e pigliamme a chill' ato frate ca teneve 'o preggio d''a vorza. Chisto se truvave a nu paese addò ce steve nu triato ca se pavavene cinquanta ducate 'a sera.\n'A femmena ca faceva 'o triato accuminciaje a penzà':\n Chisto, chi signore sarrà, ca vene ogne sera ccà. \nAccussì, penzanne penzanne, dicette a na vecchia ruffiana ca teneve cu' essa 'e spià' a chillo signore chi era. 'A vecchia jette vicin'a 'o signore e dicette:\n Vuje che pruprietà tenite, ca venite ogne sera a 'o triato? \nRispunnette 'o giovane:\n Je tengo. na vorza 'e cinquanta ducate 'a matina. \nPiglia, 'a femmena d''o triato dicette vicin'a 'a ruffiana c'avesse ditto a chillo giovene si se 'a vuleve spusà'. Chesta 'nce 'o dicette, e 'o giovene rispunnette:\n Chisto pure' è 'o piace' mio. \nE accussì 'a femmena, 'a sera appriesso, fenuto 'o triato, 'o vulette 'ncopp'a do essa, e po', a poco a poco, cu' 'e chiacchie' soje 'e tiraje 'a vocca comm'isso aveva 'sta vorza ogne matina. Isso, comm'a nu fesso, 'e facette accunosce' ca s'aveva magnato 'o fecato 'e n'auciello.\n'A femmena, sentenne chesto, 'o 'mmitaje a magnià' a casa soja; e 'e dette a magnià' na cosa ca 'e facette vummecà' tutto chello c'aveve. magnato, e pur'e chillo tale fecato.\nPiglia, e 'a femmena se magnaje essa' o fecato; e doppo ne cacciaje a chillo povero diavulo a 'int'”a casa soja.\nAccussì essa aveve mò 'a vorza 'e cinquanta duca te 'a matina e chillo no cchiù.\n'O pover'ommo dummanette 'mniiez'a na via e nun teneve proprio che magnià'. Se ne jette ''int'' a nu vuosco e se mettette a magnià' evera comm'a n'animale.\nJette a dà' n'uocchio a' via 'e coppa e vedette nu pere 'e fiche contra tiempo. Se ne magnaje na\ne l'ascette nu cuorno 'ncapo; se ne magnaje n'ata e n'ato cuorno l'ascette. Se jette a vutà' e s'addunaje ca 'e corne 'ntuppavene 'nfacci'a 'e frasche, e allora dicette:\n Mò aggio fatto 'a 'nzalata! Sulo 'e corne 'ncapo me mancavene, e chelle me songo asciute. \n''Int'a 'o stesso vuosco 'nce steve na funtana; 'o giovene se jette a fà' na veppeta d'acqua, e subbeto se sanajene 'e corne.\nPenzaje, allora, e dicette: Pure aggio truvato nu mezzo. \nDoppo 'e venette 'o vulio 'e se magnià' nu poco 'e 'nzalata, e addeventaje ciuccio.\nSe facette na veppeta d'acqua e addeventaje cristiano comme primma, e dicette:\n Aggio truvato duje mezzi, mò..-\nS'accattaje na spasella, 'a rignette 'e fiche, s”a mettette 'ncapo e passiave pe' sott'a chillo palazzo addò steve 'a signora che faceve 'o triato, alluccanne:\n Fiche 'e paraviso 'e contra tiempo. \nS'affacciaje 'a ruffiana e 'nc'è facette accattà' a 'a padrona soja. E chill'ommo s''e facette pavà' na pezza 'o ruotolo. 'E mettettene for'a 'a fenesta. Piglia 'o servo, se ne magnaje doje annascuso; e l'ascettene duje cuorne 'ncapo. S'annascunnette pe' nun se fà' abberé' cchiù d”a signora. 'A serva pure s”e magnaje, e pure a essa l'ascettene 'e corne. Pur'essa se 'nchiurette pe' nun se fà' abberé'.\n'A signora a inie zjuorno chiammaje 'e sierve; ma nisciuno 'e lloro 'a rispunneva.\nPiglia essa se magnaje tutt”e fiche; e l'ascettene na vranche 'e corne 'ncapo.\nQuanno se n'addunaje, accumminciaje a fà' 'a pazza.\nCurrettene allora 'o servo e 'a serva, e tutt”e tre se verettene cu' e corne 'ncapo. Se 'nchiurettene 'int''a 'o palazzo e nun ascevene cchiù.\nFacettene venì' tanti miereche, ma nisciuno 'nce sapette sanà'.\nChillo tal'ommo, a chisto punto, se rignette na buttigliella d'acqua e po' fa dice' p'' paese ca era venuto nu miereco furastiero ca sanava' e corne.\n'A signora priesto, quanto cchiù putette, s'' facette chiammà' e 'e dicette:\n Dottò', vuje m'avita sanà', si putite, 'sti. corne, pecché nun pozzo cchiù ghj' a triato. \n Si. Rispunnette 'o miereco. Je ve voglio sanà', ma voglio fà' primma 'o fatto d”a muneta. \n Sissignore, basta ca me sanate, chello ca vulite je ve dongo. \n M'avita dà' cinchemile ducate. \n'A signora 'n''e dette e isso se pigliaje tutte chilli denà.\nAppriesso ascette 'a vecchia ruffiana e dicette:\n Signo', pe' carità, je pure tengo 'e corne e me voglio sanà'. \nRispunnette 'o miereco:\n Tu m'hé dà' quattuciente ducate. \nE accussì se facette. Po' ascette 'o servo dicenne ca pur'isso vuleve esse' sanato; e facenne 'o patto, pavaje dujciente ducate.\nDoppo 'o miereco se ne jette. Se rignette na spasella 'e chell'evera c'aveva fatto addeventà' ciuccio a isso, e 'a jeve vennenne pe' sotto a 'o barcone ''a signora.\nChesta, lesta lesta, s'accattaje l'evera. 'o vennetore ce ne vulette fà' magnià' nu poco 'nnante a isso. E accussì, subbeto, addeventaje na ciuccia. 'E mettette 'a capezza e strascenannele e strillanne ''a purtaje.\n'E chillo tiempo se steve fravecanne na chiesa 'ncopp'a na muntagna, e 'nce carriavene 'e prete cu' 'e ciucce. Chill'ommo jette pur'isso, e vuleva fà' sempe duje o tre viagge cchiù 'e 'O'ate pe' maltrattà' 'a ciuccia soja.\nL'ati cumpagne, ca stevene là a faticà', purtajene spia a 'o papa. 'O papa mannaje a chiammà chisto giovene e l'addimannaje pecché maltrattave chella povera bestia.\nChillo, pe' primma dicette ca 'o faceva pe' fà' cchiù denà; ma po' verenne ca 'o papa nun 'o vuleve crere', 'e cuntaje tutt”o fatto e tutto chello che l'era succieso 'a ca era nato.\n'O papa allora 'e facette cunosce' comm'isso era 'o frate, e 'e .cummannaje 'e dà' a chella ciuccia chella tal' acqua ca 'a faceva addeventà' n'ata vota femmena.\nAccussì fuje fatto, e 'e duje frate se stette' felice e cuntente 'nzieme, doppo che ne mannajene a chella signora 'e triato."
  },
  {
    "text": "'Nce steve na vota n'ommo ca se chiammave Mustaccio. Chisto era n'ommo nu poco 'ncazzuso pecché aveva avuto na mala giuventù. Mò era turnato 'a fà' 'o surdato e ghjeve truvanne na fatica pe' campà'; ma 'e tiempe erano triste e fatica nun se ne truvave. Nu juorno 'ncuntraje p”a via nu bello signore ca cammenave accumpagnato 'a n'ommo cchiù viecchio. S'accustaje e 'e spiaje si s”o vuleva piglià' a faticà' cu' isso. 'O signore l'addemannaje che sapeve fà', e Mustaccio rispunnette ca isso era pronto a fà' qualunqua cosa pure 'e faticà'.\n Va bene, dicette 'o signore vieni cu noi. E accussì Mustaccio se mettette a cammenà' cu' lloro. S'ha da sapé' ca chillo signore era Gesù e chillo viecchio era san Pietro ca jevene p”o munno pe' truvà: 'e buone cristiane.\n'O signore, ca tutte chiammavene Maestro, aveva pigliato 'nzimpatia a Mustaccio; e chesto aveva miso gelusia 'ncuorpo a san Pietro. Nun passave juorno ca chisti duje nun se facevene n'appiccecata; e 'o Maestro cu' na santa pacienza metteve pace.\nNu juorno arrivajene ''int'a nu paese a' via 'e miezijuorno; tenevene, famme e nun tenevene sorde. Allora 'o Maestro dicette a san Pietro: Pietro voi dal fornaio e chiedigli d''o pane. \n Maestro, rispunnette san Pietro ma nuje nun tenimme manco nu sorde.\n E va bene. Allora vai tu Mustaccio.\nPiglia e Mustaccio nun s”o fa' dice' manco na vota e subbeto va a d”o furnaro.\nArrivato ca fuje, accumminciaje a penzà: «Nu mumento, ma addo sto ghjenne; chisto 'o furnaro senza renà 'o pane nun m”o da. Mò veco e m”o rubbà'.» S'accustaje vicino 'a puteca e sturiave comme aveva fà' p'arraffà' nu pare 'e pagnotte, quanno 'o furnaro 'e spiaje: Bello gio', che vulisseve nu pare' e pagnotte? E pigliatavelle cu' na bbona salute.\nMustaccio dummanette meravigliato; se pigliaje 'e pagnotte e turnaje a d”o Maestro. Chi sto 'e dicette: Mustaccio, chi ti ha dato cheste pagnotte? Maestro, 'o furnaro, comme avite ditto vuje. S'avutaje san Pietro: Ma comme po' esse' si nun tenive manca na lira! Tu si' nu mariuolo, te l'hé arrubbate.\nRispunnette Mustaccio: Nun è overo, me l'ha date 'o furnaro. Emmè san Pié', pure va a feni' ca nu juorno 'e chisti te faccio na paliata.\n Basta, dicette 'o Maestro Che non accadano mai più 'e cheste storie. \nE accustannese a Mustaccio 'e dicette senza se fà' sentì' a san Pietro: Quanto a te, Mustaccio, per chesta volta ti perdono, ma in seguito non farti più venì 'o desiderio 'e rubà.\nMustaccio se facette 'e croce. Penzava: «Comme ha fatto a sapé' ca je 'o pane m”o vuleve arrubbà'? ».\nBasta, pe' nun 'a purtà' a luongo, 'o Maestro, san Pietro e Mustaccio, cuntinuajene a girà' p”e paise, e tutte 'e vote ca cercavene coccosa 'a gente tutta cuntenta faceve a chi metteve 'a coppa a rialà'.\n Nu juorno, arrivanne ''int'a nu paese scunusciuto, 'ncuntrajene n'ommo, ca prianne e chiagnienne dicette vicin'a 'o Maestro:\n-Venite, venite a casa mia. 'A figlia mia sta murenne, vuje l'avita salvà'. \nArrivate ca fujene, truvajene na bella figliola ''int'a nu lietto ca era cchiù morta ca viva. Allora 'o Maestro dicette:\n Per salvà tua figlia mi ci vuole nu forno, d''a legna e nu gran tavolo 'e marmo. \n'O pover'ommo subbeto se dette 'a fà'. Apparicchiaje 'o furno, accatastaje 'a legna e priparaje nu bello tavulo 'e marmo. Po' tutte se n'ascettene fore, e 'int''a stanza rummanettene sulamente 'o Maestro, san Pietro e Mustaccio. Chisto penzava: «Va trova mò chisto che vo' fà'. »\nAllora 'o Maestro dicette: Pietro accenni 'o fuoco, e tu Mustaccio prepara 'a legna. Quanno 'int''a 'o furno se facette na bella lampa, 'o Maestro dicette:\n Ed ora Mustaccio prenni 'a fanciulla e mettila 'int''o forno. \nA chesti parole Mustaccio se sentette 'e murì'. Maestro, ma che dicite, fusseve asciute pazzo, mette' 'a figliola ''int'a '0 furno? Ca jammo a fernÌ' tutte 'ngalera. \nRispunnette allora 'o Maestro: Uomo 'e poca fede. Pietro eseguisci. \nAllora san Pietro, senza paura, pigliaje 'a figliola e 'a menaje ''int'a 'o furno. 'E lampe l'atturcigliajene e ''int'a poco tiempo addeventaje cenne'.\nAllora 'o Maestro pigliaje 'sta cenne', 'accucchiaje 'ncopp'a 'o tavulo e cu' 'a vocca 'nce sciusciaje a coppa.\n'A 'ntrasatta accumparette n'ata vota 'a figliola tutta sana e cchiù bella 'e primma.\nTrasette 'o pate ca p”a priezza chiagnieve, e se menaje a 'e piere d”o Maestro.\nChisto 'o facette sose' e 'e dicette:\n Vai cu tua figlia e sii felice, perché hai avuto fede. \nE avutannese d”a parte 'e Mustaccio e san Pietro dicette: Su, anniamo! \nMustaccio, nu poco meravigliato e nu poco penzeriuso, acalaje 'a capa e ascette fore. Ma doppo nu poco' e tiempo dicette vicin' a 'o Maestro ca isso mò se ne vuleve 'j pe' fatte d”e suje. 'o Maestro 'e rispunnette ca 'e dispiaceve, ma ca si isso accussì vuleve se' ne jesse.\nE accussì Mustaccio se ne jette pe' fatte d” e suje.\nNu juorno arrivanne ''int'a nu paese 'ncuntraje n'ommo ca chiagnieve pecché 'a figlia soja steve murenne. Allora Mustaccio, arricurdannese d”o Maestro, dicette 'nfacci'a chill'ommo ca isso 'a puteve sanà'. Se facette apparicchià' nu furno, 'o lignammo e nu tavulo 'e marmo, se 'nchiurette 'int''a stanza, e doppo ca 'int''a 'o furno se fuje fatte na bella lampa, pigliaje 'a figliola e 'nce 'a menaje a dinto. Doppo accucchiaje 'a cenne' 'ncopp”a tavula, ma comme jette pe' sciuscià tutt”a cenne' se sparpagliaje pe' tutt”a stanza. Mustaccio 'a turnaje 'accucchià', ma comme sciusciaje 'a cenne' turnaje a se sparpaglià'.\nAllora Mustaccio accumminciaje a tremmà' d”a paura; nun sapeve che fà'. S'affaéciaje a 'a fenesta e verette 'o Maestro ca passave 'a luntano. Allora abbiaje a chiammà': Maestro, Maestro. \nMa niente; 'o Maestro nun senteve. E isso cchiù forte ancora: Maestro, Maestro. \nAllora 'o Maestro s'avutaje, e verenne a Mustaccio 'n coppa a chella fenesta affacciato cu' na . faccia tutta spaventata, s'accustaje e 'e spiaje che steve facenne.\nMaestro aiutateme, aggio vulute fà' comme vuje cu' na figliola malata, ma 'a cenne' tutta se sparpaglia. \nRispunnette 'o Maestro: Mustaccio, Mustaccio, tu commini sempre guai; meriteresti 'e non esse' aiutato. Apri 'a porta e fammi entrà. \nAccussì ' o Maestro trasette, accucchiaje 'a cenne' 'ncopp'a 'o tavulo, sciusciaje e 'a figliola accumparette sanata e cchiù bella 'e primma.\nAllora 'o Maestro dicette: E adesso caro Mustaccio ci dobbiamo divide' per sempre. Esprimi tre desideri, io te 'e concederò e tu andrai per 'a. tua via. \nS'avutaje san Pietro vicin'a Mustaccio: Circhele 'a salvazione 'e l'anema. \nE Mustaccio: Fatte 'e fatte tuoje, vire si se sta zitto! \n Maestro, je vurrja nu zaino ca quanno dico: «a nomme 'e Dio chesto ''int'a 'o zaino mio» accussì ha da esse'. \n Ti sia concesso.\n Po' vurrja nu pere 'e fiche ca facesse 'e fiche ogne stagione, e ca quanno nu 'nce saglie a coppa e je dico « a nomme 'e Dio chisto nun pozza cchiù scenne'» accussì ha da esse'. \n Ti sia concesso. \n Po'. vurrja nu scannetiello ca quanno nu s'assette a coppa e je dico « a nomme 'e Dio chisto nun se pozza cchiù sose' » accussì ha da esse'. \n Ti sia concesso. \nE accussì Mustaccio se spartette d” o Maestro e se ne jette pe cunto suojo.\nNu juorno arrivaje ''int'a nu paese e verette nu sacco 'e gente ca facevene ammuina fore a 'nu palazzo. Mustaccio spiaje ch'era succieso; e 'a gente dicette ca ''int'a chillo palazzo ce stevene 'e riavule e ca ogne notte se sentevene rummore 'e catene.\nMustaccio, ca nun se metteve appaura manco d”a morte, dicette: 'E voglio proprio abberé' 'sti riavule. 'Sta notte 'nce dorm'je ca dinto. \nAccussì, lassanne tutta chella gente meravigliata, Mustaccio trasette ''int'a chillo palazzo, e truvata na stanza ca 'e piaceve, s'accunciaje 'e cose soje e se mettette a durmì'.\nQuanno fuje a via 'e mezanotte s'accumminciajene a sentì' remmure 'e tutt”e mane', pareve ca 'o palazzo se vulesse scarrupà'. Doppo accumminciajene remmure 'e catene ca se facevene sempe cchiù forte. Mustaccio durmeve e nun se 'mpurtave 'e niente. Ma doppo 'e rummure se facettene accussì forte ca Mustaccio se scetaje, e sfasteriato ca nun puteve cchiù durmì', dicette: A nomme 'e Dio 'e riavule ''int'a 'o zaino mio. \nE allora tutt”e riavule 'int'a manco nu minuto trasettene 'int'a 'o zaino. Mustaccio nun perdette tiempo, aizaje 'o zaino 'ncuollo, 'o purtaje a d”o ferraro, 'e facette mette' attuorno cierte chiastre 'e fierro, e po' cu na mazza accumminciaje a chiavà' mazzate 'a cecate.\n'E riavule 'a ''int'a 'o zaino accumminciajene a alluccà' pe' 'o delore e strillavene comme tanti pazze: Maronna, sant'Anna, chisto ce sta rumpenne l'osse; basta, basta! \nMa Mustaccio tanto 'a fernette quanno se stancaje 'e dà' mazzate.\nQuanno fuje cchiù tarde arapette 'o zaino e ne facette ascì' 'e riavule ca subbeto se ne fujettene.\nPassaje tanto tiempo e Mustaccio mò s'era fatto nu poco vicchiariello. Aveva truvato na casarella cu' nu poco 'e ciardeniello addò aveva piantato 'o pere 'e fiche ca l'aveva dato 'o Maestro. Passave 'e ghjurnate soje assettato 'ncopp'a 'o scannetiello ca pure aveva avuto d”o Maestro.\nNu bello juorno sentette 'e tuzzulià' a 'a porta.\n Chi è? s'avutaje Mustaccio.\n Songo 'a Morte, e te so' venuto a piglià'. \n Pe' tramente assiettete nu poco 'ncopp'a 'stu scanno. \n'A morte, niente sapenne, s'assettaje, e comme Mustaccio 'a verette dicette: A nomme 'e Dio' a Morte nun se pozza sose' 'a coppa' o scanno. \nQuanno 'a Morte jette pe' s'aizà', nun se puteve cchiù sose'; e allora Mustaccio cu' nu pizzo a riso 'e dicette:\n Mò si nun me dai n'ati dieci anne 'e vita tu a lloco 'ncoppa nun te suse cchiù. \n'A Morte cu' n'arraggia 'ncuorpo nun 'e putette dice' che no. E accussì se n'avette j' cu na mano annanze e n'ata arete.\nPassajene 'e diec'anne e 'a Morte turnaje a tuzzulià' .\n Mustà', mò nun voglio perde' manco nu poco 'e tiempo. Accussì comme te truove vienetenne ca 'sta vota nun me faje fesso. \nMustaccio 'e rispunnette: Sissignore, mò vengo; ma. si' proprio na 'nfamone si apprimma nun me faje magnià' chelli doje fiche ca mò so' spuntate 'ncopp'a chill'arbe'. Jammo, je so' viecchio, cuogliammelle, famme chest'urdema grazia. \n'A Morte 'e parette brutto 'e 'e dice re 'e no, e s'arrampecaje 'ncopp'a l'arbe'. Comme 'a verette Mustaccio dicette:\n 'A nomme 'e Dio 'a Morte nun pozza scenne' 'a copp'a l'arbe'. \nChesta cugliette 'e fiche e facette pe' scenne', ma se sentette azzeccata a chill'arbe' e cu' tutt”e sfuorze ca faceve, nun era capace 'e se move'.\nAllora Mustaccio, cu' n'ata resatella ca facette j' 'nfreve 'a Morte, dicette:\n Eh, haje voglia 'e smanià'; si nun me dai n'ati diec'anne 'e vita a lloco 'ncoppa nun scinne cchiù. \nAccussì Mustaccio s'abbuscaje n'ati diec'anne 'e vita e 'a Morte se n'avetta j' tutta scurnata.\nMa pure 'sti diece anne passajene, e puntualmente 'a Morte s'appresentaje. Nun vulette sapé' nè sante e nè Maronne, s”o carrecaje 'ncuollo e s”o purtaje. Strata facenne 'a Morte penzaje: «E mò addò 'o porto? Mò 'o porto a ll'inferno.»\nArrivata ca fuje, tuzzuliaje:\n Chi è? spiajene 'e riavule.\n Song”a morte. \n A chi ce puorte? \n Mustaccio. \n Vattenne, vattenne, chisto è chillo ca ce rumpette l' osse.\nAllora 'a Morte jette 'mparaviso. Tuzzuliaje e san Pietro spiàje:\nChi è? \n So' 'a. Morte. \n A chi puorte? \n Mustaccio. \n Mustaccio? Cà nun ce sta posto pe' mariuncielle e pe' 'mhrugliune! \n'A morte rispunnette:\n E addò 'o porto. All'inferno 'e riavule nun l'hanno vuluto! \nE san Pietro: E c'aggia fà'; ccà dinto nun ce trase! \nAllora Mustaccio se sfasteriaje e dicette:\n A nomme 'e Dio san Pietro ''int'a 'o zaino mio. \n'Nnfrunchete, e san Pietro trasette ''int'a 'o zaino. Allora accumminciaje a alluccà', ca vuleve ascì', e ca nisciuno maje s'era permesso d”o trattà accussì.\nSan Pietro alluccave, Mustaccio strillave e 'a Morte s'appiccecave cu' tutt”e duje. Allora sentenne tutta chella ammujna ascette 'o Maestro ca vulette sapé' che steve succerenne.\n Maestro, s'avutaje Mustaccio verite si è cosa; 'a morte me porta a ll'inferno e 'e riavule nun me vonno pecché je 'e rumpette l'osse; vengo cà e san Pietro nun me vo' fà trasì'; e allora c'aggia fà'. Aggio ditto a nomme 'e Dio san Pietro ''int'a 'o zaino mio. \nS'avutaje 'o Maestro: Va bene, ho capito. Ora fai uscì san Pietro dallo zaino e poi entrerai in paradiso. \nE accussì, doppo fatto pace cu' san Pietro, Mustaccio se truvaje 'o pusticiello suje 'nparaviso."
  },
  {
    "text": "'Nce stevene na vota tre mariuncielle ca se chiammavene nu Cricche, nu Crocche e n'ato Manec'ancino.\nNu iuorno facettene na scummessa pe' vedé' chi 'e lloro era 'o mariuolo cchiù fino.\nSe mettettene 'ncammino nu aret'a n'ato; Cricche ca ieva annanze vedette na cola ca cuvava ''int'a 'o nivo sujo, 'ncopp”a cimma 'e n'arbe', e subbeto dicette:\n Vulite abberé' ca so' capace 'e levà' ll'ove 'a sott'a chella cola senza ca essa se n'addone? \n Si, si, facc'abberé. Dicettene 'e cumpagne.\nDitto fatto, Cricche sagliette 'ncopp'a l'arbe'; e pe' tramente arrubbava ll'ove a sott”a cola, Crocche 'e taglieje 'e tacche 'a sott”e scarpe e s”e nnascunnette ''int'a 'o cappello.\nMa primma ca se fosse mise 'o cappiello 'ncapa, Manec'ancino se l'era già arraffato.\nScennenne 'a copp'a l'arbe' Cricche dicette:\n-'O mariuolo cchiù fino songh'je, pecché aggi'arrubbate ll'ove 'a sott'a cola. \nRispunnette Crocche: 'O cchiù fino songh'je, pecchè t'aggio tagliato e tacche 'a sott'e scarpe e nun te ne si' addunato.\nE accussì dicenne se levaje 'o cappello pe' 'e fà' vedé' 'e tacche, ma cu' na granne meraviglia nun 'e truvaje.\nAllora Manc'ancino dicette: 'O cchiù fino soiìgh'je, pecche t'aggi'arrubbate 'e tacche 'a ''int'a 'o cappello, e visto ca so' 'o cchiù fino me voglio sparte' a vuje pecchè ce refonche.\nE accussì, senza dice' bognorno o bonasera, aizaje 'ncuollo e se ne jette pe' cunto sujo.\nE, arrubbanne arrubbanne, s'astipaje tanta 'e chella rrobba c'addeventaje ricco.\nCagnaje paese, se spusaje e arapette na puteca 'e casadduoglio.\nChill'ati duje cumpagne, jenne arrubbanne tuorno tuorno, arrivamene a chisto paese e subbeto appizzajene l'uocchie 'ncopp”a puteca 'e Manec'ancino.\n Jammo dinto. Dicette Cricche. Chi 'o sa', putimme fà' coccosa. \nTrasettene dinto, e truvanne 'a mugliera sola, 'e dicettene:\n Bella signo', ce vulite dà' coccosa pe' magnà'?\n Che vulite?\n Na fella 'e casecavallo.\nPe' tramente essa tagliava 'o casecavallo, 'e duje mariuole se guardavene attuorno pe' vedé' che se putevene arraffà'.\nVedettene appiso nu puorco squartato e se facettene segno ca 'int'”a nuttata s”o sarriane venute a pigla'.\n'A mugliera 'e Manc'ancino, ca nun era fessa, s'addunaje d”e segne ca se facevene, ma se stette zitta, e quanno 'o marito s'arritiraje, 'e cuntaje tutt”o fatto.\n'O marito, figlio 'e 'ntrocchia ca era, se magnaje subbeto 'e maccarune e dicette:\n Chiste sarranno certamente Cricche e Crocche ca se vonno arrubbà' 'o puorco. E va bene! Mò ce penz'je.-\nPigliaje 'o puorco, 'o mettette ''int'”o furno e doppo se ne jette a cuccà'.\nQuanno fuje notte Cricche e Crocche chianu chiano trasettene ''int'”a puteca pe' s'arrubbà' 'o puorco; ma vide a ccà, guarda a llà, nun fujene capace d”o truvà'.\nAllora Cricche che penzaje 'e fà'? Zitto zitto s'accustaje a 'o lietto d”a parte addó steve cuccata 'a mugliera 'e Manec'ancino e dicette:\n Muglíé' je nun trovo cchìù 'o puorco. Addó l'hé miso? \n'A mugliera, credennese ca fosse 'o marito, rispunnette:\n E duorme! Nun t'arricuorde ca l'hé miso ''int'”o furno?\nE s'addurmette n'ata vota.\n'E duje cumpà jettene vicin'a 'o furno, se pigliamene 'o puorco e se ne jettene.\nPe' primma ascette Crocche, po' Cricche cu' 'o puorco 'ncuollo.\nPassanne p”o ciardino d”o casadduoglio, vedette ca ce stevene semmenate vruoccole p”a menesta; arrivaje a Crocche e 'e dicette:\n Torna ''int'a ll'uorto 'e Manec'ancino e fatte duie belli père 'e vruoccole, accussì quanno arrivammo a casa 'nc”e cucenamme 'nzieme a na coscia 'e puorco. \nCrocche turnaje arete e Cricche jette annanze.\nCunfromme Manec'ancino se scetaje, jette 'e corza a vedé' ''int'”o furno, e nun truvaje cchiù 'o puorco.\nGuardanne ''int'”o ciardino vedette a Crocche ca cuglieva 'a menesta.\n Mò ce penz'je. Dicette.\nPigliaje nu bello mazzo 'e menesta ca teneve ''int'”a casa, e ascette 'e corza senza se fà' vedé' a Crocche.\nArrivaje a Cricche ca cammenava cu' 'o puorco 'ncuollo e 'e facette segno ca vuleva 'o puorco.\nCunfromme avette 'o puorco n'ata vota 'mmano, Manec'ancino s'avutaje e se ne turnaje 'e corza a casa.\nPassato nu poco 'e tiempo, Crocche arrivaje a Cricche cu' 'a menesta 'mmano, e 'e dicette:\n E 'o puorco addó l'hé miso? \n 'O tiene tu! \n Je? je nun tengo niente! \n Ma si mò mò te l'aggio miso 'ncuollo! \n E quanno? Tu m'hé mannato a cu ll'ere 'e vruoccole!\nAccussi se facettene capace ca era stato Manec'ancino, e ca 'o'isso 'o mariuolo cchiù fino."
  },
  {
    "text": "PRIMMA GIORNATA 'NTRODUZIONE Fu proverbeio 'e chille stascioniato, d''a maglia antica, che chi cerca chello che non deve trova chello che non vole e chiara cosa è che 'a scigna pe cauzà stivale restaie 'ncappata pe 'o pede, come soccesse a na schiava pezzente, che non avenno portato maie scarpe a 'e piede voze portà corona 'n capo. Ma, perché tutto 'o stuorto ne porta 'a mola e na vene che sconta tutte, a ll'utemo, avennose pe mala strata osorpato chello che toccava ad autro, 'ncappaie a 'a rota d''e cauce e quanto se n'era chiù sagliuta 'mperecuoccolo tanto fu maggiore 'a vrociolata, d''a manera che secota. Dice ch'era na vota 'o re 'e Valle Pelosa, 'o quale aveva na figlia chiammata Zoza, che, comme n'autro Zoroastro o n'autro Eracleto, non se vedeva maie ride'. Pe 'a quale cosa 'o scuro patre, che non aveva autro spireto che st'uneca figlia, non lassava cosa da fare pe levarele 'a malenconia, facenno venì a provocarele 'o gusto mo chille che camminano 'ncoppa a 'e mazze, mo chille che passano dinto a 'o chirchio, mo 'e mattacine, mo Mastro Roggiero, mo chille che fanno iuoche 'e mano, mo 'e Forze d'Ercole, mo 'o cane che adanza, mo Vracone che sauta, mo l'aseno che beve a 'o bicchiero, mo Lucia canazza e mo na cosa e mo n'autra. Ma tutto era tiempo perduto, ca manco 'o remmedio 'e mastro Grillo, manco l'erva sardoneca, manco na stoccata a 'o diaframma l'averria fatto sgrignà no tantillo 'a vocca. Tanto che 'o povero patre, pe tentà l'utema prova, non sapenno autro che fare dette ordene che se facesse na gran fontana d'uoglio 'nante 'a porta 'e\n'o palazzo, cu designo che, sghizzanno a 'o passà d''a gente, che facevano comm'a formiche 'o vacaviene pe chella strata, pe non se sodogne' 'e vestite averriano fatto zumpe 'e grille, sbauze 'e crapeio e corzete 'e leparo sciulianno e, morrannose chisto e chillo, potesse soccede' cosa pe 'a quale se scoppasse a ride'. Fatto adonca sta fontana e stanno Zoza a 'a fenestra tanto composta ch'era tutta acito, venne a sciorte na vecchia, 'a quale azzoppanno cu na spogna l'uoglio ne 'nchieva n'agliariello c'aveva portato e, mentre tutta affacennata faceva sta marcancegna, no cierto tentillo paggio 'e corte tiraie na vrecciolla così a pilo che, cu ll'uto l'agliaro, ne fece frecole. Pe 'a quale cosa 'a vecchia, che non aveva pilo a 'a lengua né portava 'n groppa, votatose a 'o paggio commenzaie a direle: «Ah zaccaro, frasca, merduso, piscialietto, sautariello 'e zimmaro, pettola a culo, chiappo 'e 'mpiso, mulo canzirro! ente, ca puro 'e pulece hanno 'a tosse! va', che te venga cionchia, che mammata ne senta 'a mala nova, che non ce vide 'o primmo 'e maggio! va', che te sia data lanzata catalana o che te sia data stoccata cu na funa, che non se perda 'o sango, che te vengano mille malanne, cu l'avanzo e presa e viento a 'a vela, che se ne perda 'a semmenta, guzzo, guitto, figlio 'e 'ngabellata, mariuolo!». 'O figliulo, c'aveva poco varva e manco descrezzione, sentennose fare sta 'nfroata 'e zuco pagannola d''a stessa moneta 'e dicette: «Non vuoi appilà ssa chiaveca, vava 'e parasacco, vommeca-vracciolle, affoca-peccerille, caca-pezzolle, cierne-vernacchie?». 'A vecchia, che se sentette 'a nova d''a casa soia, venne 'n tanta zirria che, perdenno 'a vusciola d''a fremma e scapolanno da 'a stalla d''a pacienza, auzato 'a tela 'e ll'apparato fece vede' 'a scena voscareccia, dove potea dire Sirvio «Ite svegliano gli occhi cu 'o corno». 'O quale spettacolo visto da Zoza 'e venne tale riso c'appe ad ashevolì.\n'A vecchia, vedennose dare 'a quatra, venne 'n tanta arraggia che, votato na caira da sorreie' verzo 'e Zoza, 'e dicette: «Va', che non puozze vede' mai sporchia 'e marito, si non piglie 'o prencepe 'e Campo Retunno». Zoza, che sentette ste parole, fece chiammà 'a vecchia e voze sape' ad ogne cunto se l'aveva 'gnuriata o iastemmata. E 'a vecchia respose: «Ora sacce ca sto prencepe, che t'aggio mentovato, è na pentata criatura chiammato Tadeo, 'o quale, pe na iastemma 'e na fata, avenno dato l'utema mano a 'o quatro d''a vita è stato puosto dinto na sebetura fora 'e mura d''a cetate, dov'è no spetaffio scritto a na preta, che qualsevoglia femmena che 'nchiarrà 'e chianto 'n tre iuorne na lancella che là medesemo stace appesa a no crocco 'o farà resorzetà e pigliarrà pe marito. E perché è 'mpossibele che dui uocchie umane pozzano pisciolià tanto, che facciano zeppa na lancella così granne che leva miezo staro, si non fosse come aggio 'ntiso dice' chella Geria che se fece a Romma fontana 'e lagreme, io, pe vedereme delleggiata e coffiata da vui, v'aggio data sta iastemma: 'a quale prego 'o cielo che te venga a cola pe mennetta d''a 'gnuria che m'è stata fatta». Così dicenno sfilaie pe 'e scale a bascio pe paura 'e quarche 'ntosa. Ma Zoza, a 'o medesemo punto romenanno e mazzecanno 'e parole d''a vecchia, 'e trasette racecotena a 'a catarozzola e, votato no centimmolo 'e penzie' e no molino 'e dubbie 'ncoppa sto fatto, a ll'utemo, tirata cu no straolo da chella passione che ceca 'o iodizio e 'ncanta 'o descurzo 'e ll'ommo, pigliatose na mano 'e scute da 'e scrigne d''o patre se ne sfilaie fora d''o palazzo, e tanto camminaie che arrivaie a no castiello 'e na fata. Co 'a quale spaporanno 'o core, essa pe compassione 'e cossì bella giovane, a 'a quale erano dui sperune a farela precipità 'a poca etate e l'ammore sopierchio a cosa non conosciuta, 'e deze na lettera 'e raccommannazione a na sore soia puro fatata, 'a quale, fattole gran compremiento, 'a matina quanno 'a Notte fa iettà 'o banno dall'au-\ncielle a chi avesse visto na morra d'ombre negre sperdute, che se 'e farrà no buono veveraggio 'e dette na bella noce decenno: «Te', figlia mia, tienela cara, ma no l'aprì maie si no a tiempo 'e granne abbesuogno». E cu n'autra lettera l'arrecommannaie a n'autra sore; dove dapo' luongo viaggio arrivata, fu recevuta cu 'a medesema amorosanza e 'a matina appe n'autra lettera a ll'autra sore, cu na castagna, dannole 'o stisso avertemiento che 'e fu dato cu 'a noce. E, dapo' avere camminato, ionze a 'o castiello d''a fata, che, fattole mille carizze, a 'o partirese 'a matina 'e consignaie na nocella cu 'a stessa protesta, che no l'apresse maie se 'a necessità no 'a scannava. Aute ste cose, Zoza se mese 'e gamme 'n cuollo e tanta votaie paise, tanta passaie vuosche e shiommà, che dapo' sette anne appunto quanno 'o Sole ha puosto sella pe corre' 'e solite poste, scetato da 'e cornette d''e galli arrivaie quase scodata a Campo Retunno, dove, primma che trasì a 'a cetate, vedde na sebetura 'e marmoro a pede na fontana che, pe vederese dinto no cremmenale 'e porfeto, chiagneva lagreme 'e cristallo. Da dove levato 'a lancella che 'nc'era appesa e postasella 'miezo a 'e gamme, commenzaie a fare 'E dui simele cu 'a fontana e non auzanno mai 'a capo da 'o voccaglio d''a lancella, tanto che 'manco termene 'e dui iuorne era arrivata doi deta 'ncoppa 'o cuollo, che non ce mancavano dui autre deta e era varra; ma, pe tanto trivolià essenno stracqua, fu, non volenno, gabbata da 'o suonno 'e manera che fu costretta d'alloggià no paro d'ore sotto 'a tenna d''e parpetole. Fra 'o quale tempo na certa schiava gamme 'e grillo, venenno spisso a 'nchì no varrile a chella fontana e sapenno 'a cosa d''o spetaffio, che se ne parlava pe tutto, comme vedde chiagne' tanto Zoza che faceva dui pescericole 'e chianto, stette facenno sempre 'e guattarelle aspettanno che 'a lancella stesse a buon termene, pe guadagna-\nrele 'e mano sto bello riesto e farela restà cu na vranca 'e mosche 'n mano. E, comme 'a vedde addormuta, servennose 'e ll'accasione 'e levaie destramente 'a lancella da sotta e puostece l'uocchie 'ncoppa 'n quattro pizzeche 'a sopranchiette, c'apena fu rasa rasa che 'o prencipe, comme si se scetasse da no gran suonno s'auzaie da chella cascia 'e preta ianca e s'afferraie a chella massa 'e carne negra e, carriannola subito a 'o palazzo suio facenno feste e luminarie 'e truono, se 'a pigliaie pe moglie'. Ma scetata che fu Zoza e trovanno iettata 'a lancella e cu 'a lancella 'e speranze soie e visto 'a cascia aperta, se 'e chiuse 'o core 'e sorte che stette'm pizzo 'e sballà 'e fagotte 'e ll'arma a 'a doana d''a Morte. All'utemo, vedenno ca a 'o male suio non c'era remmedio e che non se poteva lamentà d'autro che 'e ll'uocchie suoie, che avevano male guardato 'a vitella d''e speranze soie, s'abbiaie pede catapede dinto 'a cetate, dove 'ntiso 'e feste d''o prencepe e 'a bella razza 'e moglie' che aveva pigliato, se 'maginaie subeto comme poteva passà sto negozio e dicette, sospiranno, che doi cose negre l'avevano posta 'n chiana terra, 'o suonno e na schiava. Pure, pe tentà ogni cosa possibile contro 'a Morte, da 'a quale se defenne quanto chiù pò ogni anemale, pigliaie na bella casa faccefronte 'o palazzo d''o prencepe, da dove, non potenno vede' l'idolo d''o core suio, contemprava a 'o manco 'e mura d''o tempio dove se chiudeva 'o bene che desederava. Ma, essenno vista no iuorno da Tadeo, che comm'a sporteglione volava sempre 'n tuorno a chella negra notte d''a schiava, diventaie n'achila in tener mente fitto 'int''a perzona 'e Zoza, 'o scassone d''e privilegie d''a Natura e 'o fore-me-ne-chiammo d''e termene d''a bellezza. De 'a quale cosa addonatose 'a schiava, fece cose 'e ll'autro munno ed, essenno già prena 'e Tadeo, menacciaie 'o marito decenno: «Se fenestra no levà, punia a\nventre dare e Giorgetiello mazzoccà». Tadeo, che stava cuocolo d''a razza soia, tremanno comm'a iunco 'e darele desgusto se scrastaie comm'arma da 'o cuorpo da 'a vista 'e Zoza. 'A quale, vedennose levà sto poco 'e sorzico a 'a debolezza d''e speranze soie, non sapenno che partito piglià a sto estremo abbesuogno, 'e vennero a mente 'e duone d''e fate ed, aprenno 'a noce, ne scette no naimuozzo quanto a no pipatiello, 'o chiù saporito scarammennisso che fosse stato mai visto a 'o munno, 'o quale, puostose 'ncoppa a 'a fenestra, cantaie cu tanta trille, gargariseme e passavolante, che pareva no compa' Iunno, ne passava Pezzillo e se lassava dereto 'o Cecato 'e Potenza e 'o Re 'e ll'aucielle. 'O quale visto e sentuto a caso da 'a schiava, se ne 'mprenaie 'e manera che chiammato Tadeo 'e dicette: «Si no avere chella piccinossa che cantà, mi punia a ventre dare e Giorgetiello mazzoccà». 'O prencepe, che s'aveva fatto mette' 'a varda a bernaguallà, mannaie subeto a Zoza se 'nce 'o voleva venne'; 'a quale respose che n'era mercantessa, ma che, se 'o voleva 'n duono, se 'o pigliasse, ca 'int''e faceva no presiento. Tadeo, che allancava pe tene' contenta 'a moglie' acciò 'e portasse a luce 'o partoro, azzettaie l'offerta. Ma da llà a quattro autre iuorne Zoza, aperta 'a castagna, ne scette na voccola cu dudece pollecine d'oro, 'e quale puoste 'ncoppa 'a medesema fenestra e viste da 'a schiava, 'int''e venne golio dall'ossa pezzelle e, chiammato Tadeo e mostratole così bella cosa, 'e dicette: «Si chella voccola no piglià, mi punia a ventre dare e Georgetiello mazzoccà». E Tadeo, che se lassava piglià 'e filatielle e ioquà 'e coda da sta perra cana, mannaie 'e nuovo a Zoza, offerennole quanto sapesse addemannà pe priezzo d'accossì bella voccola. Da 'a quale appe 'a stessa resposta 'e 'mprimmo, che 'n duono se l'avesse pigliato, ca pe terme-\nne 'e venneta 'nce perdeva 'o tiempo. E isso, che non poteva farene 'e manco, fece dare dalla necessità mazzafranca a 'a descrezzione e, scervecchiannone sto bello voccone, restaie ammisso d''a liberalità 'e na femmena essenno 'e natura tanto scarzogne che no 'e vastarriano tutte 'e verghe che veneno da l'Innia. Ma, passanno autre tante iuorne, Zoza aprette 'a nocella, dalla quale scette fora na pipata che filava oro, cosa veramente da strasecolà, che non cossì priesto fu posta a 'a medesema fenestra, che 'a schiava, datoce 'e naso, chiammaie Tadeo decennole: «Si pipata no accattà, mi punia a ventre dare e Giorgetiello mazzoccà». E Tadeo, che se faceva votà comm'argatella e tirà pe 'o naso da 'a soperbia d''a moglie', dalla quale s'aveva fatto accavallà, non avenno core 'e mannà pe 'a pipata a Zoza, 'nce voze ire 'e perzona, arrecordannose d''o mutto non c'è meglio misso che te stisso; chi vole vaga e chi non vole manna e chi pesce vole rode', 'a coda se vo 'nfonne'. E, pregatole grannemente a perdonà 'a 'mpertenenzia soia a 'e sfiole 'e na prena, Zoza, che se ne ieva 'n secoloro cu 'a causa d''e travaglie suoie, facette forza a se stessa 'e lassarese strapregà, pe trattene' 'a voca e gaude' chiù tiempo d''a vista d''o signore suio, furto 'e na brutta schiava; a ll'utemo, dannole 'a pipata comm'aveva fatto 'e ll'autre cose, primma che 'nce 'a consignasse pregaie chella cretella c'avesse puosto 'n core a 'a schiava 'e sentì cunte. Tadeo, che se vedde 'a pipata 'n mano, e senza sborzà nu 'e ciento vinte a carrino, restanno ammisso 'e tanta cortesia l'offerse 'o stato e 'a vita 'n cagno 'e tanta piacì. E tornato a 'o palazzo dette 'a pipata a 'a moglie', che non cossì priesto se 'a mese 'n zino pe ioquaresenne, che parze n'Ammore in forma d'Ascanio 'n zino a Dedone: che 'e mese 'o fuoco 'm pietto, pocca 'e venne cossì caudo desederio 'e sentì cunte che, non potenno resiste' e dobitanno 'e toccarese 'a vocca e 'e\nfare no figlio che 'nfettasse na nave 'e pezziente, chiammaie 'o marito e 'e dicette: «Si no venì gente e cunte contà, mi punia a ventre dare e Giorgetiello mazzoccà». Tadeo, pe levarese sta cura 'e marzo da tuorno, fece subeto iettà no banno: che tutte 'e femmene 'e chillo paese fossero venute 'o tale iuorno; 'int''o quale a 'o spuntà d''a stella Diana, che sceta l'Arba ad aparà 'e strate pe dove ha da spassià 'o Sole se trovaro tutte a 'o luoco destinato. Ma non parenno a Tadeo 'e tene' tanta marmaglia 'mpeduta pe no gusto particolà d''a moglie', otra che l'affocava 'e vede' tanta folla, ne sciegliette solamente dece, 'e meglio d''a cetate, che 'e parzero chiù provecete e parlette', che foro Zeza scioffata, Cecca storta, Meneca vozzolosa, Tolla nasuta, Popa scartellata, Antonella vavosa, Ciulla mossuta, Paola sgargiata, Ciommetella zellosa e Iacova squacquarata. 'E quale scritte a na carta, e lecenziate l'autre, s'auzaro cu 'a schiava da sotta a 'o bardacchino e s'abbiaro palillo palillo a no giardino d''o palazzo stisso, dove 'e rame fronnute erano così 'ntricate, che no 'e poteva spartì 'o Sole cu 'a perteca d''e ragge e, sedutese sotto no paveglione commegliato da na pergola d'uva, 'miezo a 'o quale scorreva na gran fontana mastro 'e scola d''e cortesciani che 'e 'mezzava ogne iuorno 'e mormorà, commenzaie Tadeo così a parlà: «Non è chiù cosa goliosa a 'o munno, magne femmene meie, quanto 'o sentì 'e fatti d'autro, né senza ragione veduta chillo gran felosofo mese l'utema felicità 'e ll'ommo in sentì cunte piacevole, pocca ausolianno cose 'e gusto se spapurano l'affanne, se da sfratto a 'e penzie' fastidiuse e s'allonga 'a vita, pe 'o quale desederio vide l'artisciane lassà 'e funnache, 'e mercante 'e trafiche, 'e dotture 'e cause, 'e potecà 'e facenne; e vanno canne aperte pe 'e varvarie e pe 'e rotielle d''e chiacchiarune sentenno nove fauze, avise 'mentate e gaz-\nzette 'n aiero. Per 'a quale cosa devo scusà moglierema, se l'è schiaffato 'n capo sto omore malanconeco 'e sentì cunte. Però se ve piace 'e dare'm brocca a 'o sfiolo d''a prencepessa mia e 'e cu ll'ere 'miezo a 'e voglie meie, sarrite contente, pe sti quattro o cinche iuorne che starà a scarrecà 'a panza, 'e contà ogni iornata no cunto ped nu, 'e chille appunto che soleno dire 'e vecchie pe trattenemiento 'e peccerille, trovannove sempre a sto luoco stisso dove, dapo' avere 'ngorfuto, se darà prenzipio a chiacchiarà, termenannose 'a iornata cu quarche egroca, che se recetarrà da 'e medeseme sfrattapanelle nuostre pe passà allegramente 'a vita, e tristo chi more». A ste parole azzettaro tutte cu 'a capo 'o commannamiento 'e Tadeo; fra tanto, poste 'e tavole e venuto 'o mazzecatorio, se mesero a magnà e, fornuto 'e gliotte', fece 'o prencepe signale a Zeza scioffata che desse fuoco a 'o piezzo. 'A quale, fatto na granne 'ncrinata a 'o prencepe e a 'a moglie', cossì commenzaie a parlà."
  },
  {
    "text": "LO CUNTO DELL'UERCO TRATTENEMIENTO PRIMMO DE LA IORNATA PRIMMA Antuono 'e Marigliano, ped esse' l'arcifanfaro d''e catammà cacciato da 'a mamma, se mese a 'e servizie 'e n'uorco, da 'o quale volenno vede' 'a casa soia è regalato chiù vote, e sempre se fa corrivà da no tavernaro; a ll'utemo 'e da na mazza 'a quale castiga 'a 'gnoranza soia, fa pagà 'a penetenza a ll'oste d''a furbaria e arricchisce 'a casa soia. Chi dicette ca 'a Fortuna è cecata, sa chiù 'e mastro Lanza, che 'e passa!, pocca fa cuorpe veramente da cecato, auzanno 'mperecuoccolo gente che no 'e cacciarrisse da no campo 'e fave e schiaffanno 'e cuorpo 'n terra persone che so' 'o shiore 'e ll'uommene, come ve faraggio a sentì. «Dice ch'era na vota a 'o paiese 'e Marigliano na femmena da bene chiammata Masella, 'a quale, otra a sei squacquà zitelle zite comm'a sei perteche, aveva no figlio mascolo così vozzacchione, caccial'a-pasce', che no valeva pe 'o iuoco d''a neve, tanto che ne steva comm'a scrofa che porta 'o taccaro e non era iuorno che no 'e decesse: «Che 'nce fai a sta casa, pane marditto? squaglia, piezzo 'e catapiezzo, sporchia maccabeo, sparafonna chianta-malanne, levamette da 'nante scola-vallane, ca me fuste cagnato a 'a connola e 'n cagno 'e no pipatiello pacioniello bello nennillo me 'nce fu puosto no maialone pappalasagne». Ma, cu tutto chesto, Masella parlava ed isso siscava. Ma, vedenno che non c'era speranza che Antuono (cossì se chiammava 'o figlio) mettesse capo a fare bene, no iuorno fra l'autre, avennole lavato bona 'a capo senza sapone, deze 'e mano a no laganaturo e 'e commenzaie a piglià 'a mesura d''o ieppone. Antuono, che quan-\nno manco se credeva se vedde stecconeià, pettenà e 'nforrà, comme 'e potte scappà da 'e mano 'e votaie 'e carcagne e tanto camminaie ficché sommiero 'e 24 ore quanno commenzavano pe 'e poteche 'e Cinzia ad allommarese 'e locernelle arrivaie a 'a pedamentina 'e na montagna, cossì auta che faceva a tozza-martino cu 'e nuvole, dove, 'ncoppa a no radecone 'e chiuppo a pede na grotta lavorata 'e preta pommece, 'nc'era seduto n'uorco, o mamma mia quanto era brutto! Era chisso naimuozzo e streppone 'e fescena, aveva 'a capo chiù grossa che na cocozza d'Innia, 'a fronte vrognolosa, 'e ciglia ionte, l'uocchie strevellate, 'o naso ammaccato, cu doi forge che parevano doi chiaveche maestre, na vocca quanto no parmiento, da 'a quale scevano doi sanne che l'arrivavano a ll'ossa pezzelle, 'o pietto peluso, 'e braccia 'e trapanaturo, 'e gamme a vota 'e lammia e 'e piede chiatte comm'a na papara: 'nsomma pareva na racecotena, no parasacco, no brutto pezzente e na malombra spiccecata c'averria fatto sorreie' n'Orlanno, atterrì no Scannarebecco e smaià na fauza-pedata. Ma Antuono, che non se moveva a schiasso 'e shionneia, fatto na vasciata 'e capo 'e dicette: «A dio messe', che se fa? comme staie? vuoie niente? quanto 'nc'è da ccà a 'o luoco dove aggio da ire?». L'uorco, che sentette sto trascurso da palo 'm perteca, se mese a ride' e, perché 'e piacchette l'omore d''a vestia, 'e dicette: «Vuoi stare a patrone?». E Antuono leprecaie: «Quanto vuoie 'o mese?». E l'uorco tornaie a dire: «Attienne a servì 'noratamente, ca sarrimmo 'e convegna, e farraie 'o buono iuorno». Accossì concruso sto parentato Antuono restaie a servì l'uorco, dove 'o magnà se iettava pe facce e circa 'o faticà se steva da mandrone e tanto che 'n quattro iuorne si fece Antuono grasso comm'a turco, tunno comm'a boie, ardito comm'a gallo, russo comm'a\ngammaro, verde comm'aglio e chiatto comm'a ballana e cossì 'ntrecenuto e chiantuto che non ce vedeva. Ma non passaro dui anne che, venutole 'n fastidio 'o grasso, 'e venne golio e sfiolo granne 'e dare na scorzeta a Pascarola e, pensanno a 'a casarella soia, era quasi trasuto a 'a primma spezie. L'uorco, che vedeva 'e 'ntragne soie e 'o canosceva a 'o naso 'o frusciamiento 'e tafanario che 'o faceva stare comm'a chelleta male servuta, se 'o chiammaie da parte e 'e dicette: «Antuono mio, io saccio c'haie na granne ardenzia 'e vede' 'e carnecelle toie; perzò, volennote bene quanto 'e visciole meie, me contento che ce dinghe na passata e agge sto gusto. Pigliate adonca st'aseno, che te levarrà 'a fatica d''o viaggio, ma stà'n cellevriello, che no 'o decisse maie arre, cacaure, ca te ne piente, pe ll'arma 'e vavomo». Antuono, pigliatose 'o ciuccio, senza dire bon vespe' sagliutole 'ncoppa se mese a trottà; ma n'avea dato ancora no centanaro 'e passe che, smontato da 'o sommarro, commenzaie a dire arre, cacaure e aperze a pena 'a vocca che 'o sardagnuolo commenzaie a cacà perne, rubine, smeraude, zaffì e diamante quanto na noce l'nu. Antuono, cu no parmo 'e canna aperta, teneva mente a 'e belle sciute 'e cuorpo, a 'e superbe curze e a 'e ricche vesentierie 'e ll'aseniello e cu no prieio granne, chiena na vertola 'e chelle gioie, tornaie a craaccà toccanno 'e buon passo, finché arrivaie a na taverna, dove, smontato, 'a primma cosa che dicette a 'o tavernaro fu: «Lega st'aseno a 'a manciatora, dalle buono a mancià, ma vi' non dire arre, cacaure, ca te ne piente; e stipame ancora ste coselle a bona parte». 'O tavernaro, ch'era d''e quattro 'e ll'arte, saraco 'e puorto, d''o quaglio e 'e coppella, sentuta sta proposta 'e sbauzo e vedute 'e gioie, che valevano quattrociento, venne 'n curiosità 'e vede' che significavano ste parole. Perzò dato buono a mazzecà ad Antuono e fattolo shioshià quanto chiù potte, 'o fece 'ncaforchià tra no\nsaccone e na schiavina e non tanto priesto 'o vedde appapagnato l'uocchie e gronfià a tutta passata che corse a 'a stalla e dicette a ll'aseno: arre, cacaure, 'o quale cu 'a medicina 'e ste parole fece 'a soleta operazione, spilannosele 'o cuorpo a cacarelle d'oro e a scommossete 'e gioie. Visto 'o tavernaro sta evacoazione preziosa fece pensiero 'e scagnà l'aseno e 'mpapocchià 'o pacchiano d'Antuono, stimanno facele cosa 'e cecà, 'nzavorrà, 'nzavaglià, 'ngannà, 'mbroglià, 'nfenocchià, mette' 'miezo e dare a vede' ceste pe lanterne a no maialone marrone maccarone vervecone 'nsemprecone comm'a chisto che l'era 'nmattuto pe 'e mano. Perzò scetato che fu 'a matina quanno esce l'Aurora a iettà l'aurinale d''o vecchio suio tutto arenella rossa a 'a fenestra d'Oriente scergate l'uocchie cu 'a mano, stennechiatose pe mez'ora e fatto na sessantina d'alizze e vernacchie 'n forma 'e dialogo, chiammaie 'o tavernaro dicenno: «Vieni ccà, cammarata, cunte spisse e amicizia longa, amici siammo e 'e burze commattano; famme 'o cunto e pagate». E così, fatto tanto pe pane, tanto pe vino, chesto 'e menestra, chello 'e carne, cinco 'e stallaggio, dece 'e lietto e chinnece 'e bon prode ve faccia, sborzaie 'e frisole e, pigliatose l'asino fauzario cu no sacchetto 'e prete pommece 'n cagno d''e prete d'aniello, appalorciaie verzo 'o casale e 'nanze che mettesse pede a 'a casa comenzaie a gridà comm'a cuotto d'ardiche: «Curre, nanna, curre, ca simmo ricche! apara tovaglie, stienne lenzola, spanne coperte, ca vederraie tesore». 'A mamma, cu na preiezza granne, apierto no cascione dove era 'o correro d''e figlie da marito, cacciaie lenzola shioshiale-ca-vola, mesale adoruse 'e colata, coperture che te shiongavano 'n facce, facenno na bella aparata 'n terra. Sopra 'e quali puostoce Antuono l'aseno comenzaie a 'ntonà arre, cacaure; ma arre, cacaure che te vuoie, ca l'aseno faceva tanto cunto 'e chelle parole\nquanto fa d''o suono d''a lira. Tuttavia, tornanno tre o quattro vote a leprecà ste parole, ma tutte iettate a 'o viento, deze 'e mano a no bello torceturo e comenzaie a fruscià 'a povera vestia e tanto vusciolaie, refose e 'nforraie che 'o povero anemale se lassaie pe sotto e fece na bella squacquarata gialla 'ncoppa a 'e panne ianchi. 'A povera Masella, che vedde sta spilazione 'e cuorpo e, dove facea fonnamiento d'arricchì 'a povertà soia appe no funnamiento cossì leberale ad ammorbarele tutta 'a casa, pigliaie no tutaro e, non danno tiempo che potesse mostrà 'e pomece, 'e fece na bona sarciuta, pe 'a quale cosa subeto affuffaie a 'a vota 'e ll'uorco. 'O quale, vedennolo venì chiù 'e trotto che 'e passo, perché sapeva quanto l'era succiesso ped esse' fatato, 'e fece na 'nfroata 'e zuco, ca s'avea lassato corrivà da no tavernaro, chiammannolo ascadeo, mamma-mia'moccame-chisso, vozzacchio, sciagallo, tadeo, verlascio, piezzo d'anchione, scola-vallane, nsemprecone, catammaro e catarchio, che pe' n'aseno lubreco 'e tesoro s'aveva fatto dare na vestia vrogale 'e mozzarelle arranciate. L'Antuono, gliottennose sto pinolo, ioraie che mai chiù, mai chiù, s'averria lassato paschià e burlà da ommo vivente. Ma non passaie n'autro anno che 'e venette 'a stessa doglia 'e capo, morenno speruto 'e vede' 'e genti soie. L'uorco, ch'era brutto 'e facce e bello 'e core, dannole lecienzia 'o regalaie 'e chiù 'e no bello stoiavocca decennole: «Porta chisto a mammata, ma avvierte, non avere d''o ciuccio a fare comme faciste 'e ll'aseno e, ficché non arrive a 'a casa toia, non dire aprete né serrate tovagliulo, perché si t'accasca quarche autra disgrazia 'o danno è 'o tuio. Ora va' cu l'anno buono e torna priesto». Accossì partette Antuono, ma, poco lontano da 'a grotta, subeto, puosto 'o sarvietto 'n terra dicette aprete e serrate tovagliulo, 'o quale aprennose lloco te vediste\ntante isce bellizze, tante sfuorge, tante galantarie, che fu na cosa 'ncredibile. 'E quale cose vedenno Antuono, dicette subeto serrate tovagliulo e, serratose ogne cosa dintro, se 'a solaie verzo 'a medesema taverna, dove, trasenno, dicette a ll'oste: «Te', stipame sto stoiavocca e vi' che non decisse aprete e serrate tovagliulo». 'O tavernaro, ch'era 'e tre cotte, dicette: «Lassa fare a sto fusto» e, datole buono pe canna e fattolo piglià 'a scigna pe 'a coda, 'o mannaie a dormì e isso, pigliato 'o stoiavocca, dicette aprete tovagliulo; e 'o tovagliulo, aprennose, cacciaie fora tante cose 'e priezzo che fu no stopore a bede'. Pe 'a quale cosa, ashiato n'autro sarvietto simele a chillo, comme Antuono fu scetato 'nce 'o 'ngarzaie. 'O quale, toccanno buono 'e pede, arrivaie a 'a casa d''a mamma dicenno: «Ora mo sì ca darrimmo no caucio 'n facce a 'a pezzentaria, mo sì c'arremediarimmo a 'e vrenzole, petacce e peruoglie!». E ditto chesto stese 'o sarvietto 'n terra e comenzaie a dice': aprete tovagliulo. Ma poteva dice' da oie 'n craie, ca ce perdeva 'o tiempo e non ne faceva cria né spagliosca; perzò, vedenno ca 'o negozio ieva contra pilo, dicette a 'a mamma: «Ben'aggia aguanno, ca m'è stata 'ngarzata n'autra vota da 'o tavernaro! ma va' ca io ed isso simmo duie! meglio non ce fosse schiuso! meglio 'e fosse pigliato rota 'e carro! io pozza perde' 'o meglio mobele d''a casa si quanno passo da chella taverna pe pagareme d''e gioie e 'e ll'aseno arrobato io no 'e faccio frecole d''e rovagne!». 'A mamma, che 'ntese sta nova asenetate, facenno fuoco fuoco 'e decette: «Scapizzate, figlio scomonecato! rumpete 'a catena d''a spalla! levamette da 'nante, ch'io veo 'e stentine meie, né te pozzo chiù padià, ca me 'ntorza 'a guallara e faccio 'a vozza sempre che me viene fra 'e piede! scumpela priesto, e fa che te para fuoco sta casa, ca 'e te me ne scotolo 'e panne e faccio cunto 'e non t'avere cacato!».\n'O scuro Antuono, che vedde 'o lampo, non voze aspettà 'o truono e comme si avesse arrobato na colata, vascianno 'a capo e auzanno 'e tallune, appalorciaie a 'a vota 'e ll'uorco. 'O quale, vedennolo venì muscio e scialappa-scialappa, 'e fece n'autra recercata 'e zimmaro, decenno: «No saccio chi me tene che no te sborzo na lanterna, cannarone vesseniello, vocca pedetara, canna fraceta, culo 'e gallina, ta-ta-naro, trommetta d''a Vicaria, che d'ogne cosa iette 'o banno, che vuommeche quant'hai 'n cuorpo e no puoie reie' 'e cice'! si tu stive zitto a 'a taverna no te soccedeva chello che t'è socciesso, ma pe farete 'a lengua comm'a taccariello 'e molino haie macenato 'a felicetà che t'era venuta da ste mano». 'O nigro Antuono, puostose 'a coda fra 'e coscie, se zucaie sta museca e stanno tre autre anne chieto a 'o servizio 'e ll'uorco, pensanno tanto a 'a casa soia quanto pensava ad esse' conte. Puro, dopo sto tiempo, 'e retornaie 'a terzana, venennole n'autra vota 'n crapiccio 'e dare na vota a 'a casa soia e perzò cercaie lecienzia a ll'uorco, 'o quale, pe levarese da 'nanze sto stimmolo, se contentaie che partesse, dannole na bella mazza lavorata, cu direle: «Portate chessa pe memoria mia, ma guardate che no decisse auzate mazza, né corcate mazza, ca io non 'nce ne voglio parte cu tico». E Antuono, pigliannola, respose: «Va c'aggio puosto 'a mola d''o sinno e saccio quanta para fanno tre buoie! no so' chiù peccerillo, ca chi vo' gabbà Antuono se vo' vasà 'o guveto!». A chesto respose l'uorco: «L'opera lauda 'o mastro; 'e parole so' femmene e 'e fatte so' mascole; starimmo a 'o bede'. Tu m'haie 'ntiso chiù 'e no surdo: ommo avisato è miezo sarvato». Mentre l'uorco secoteiava a dire Antuono se 'a sfilaie verzo 'a casa; ma non fu miezo miglio descuosto che dicette; auzate mazza! ma no fu parola chesta, ma arte 'e 'ncanto, che subeto 'a mazza, comme se avesse auto\nscazzamauriello dintro a 'o medullo, comenzaie a lavorà 'e tuorno 'ncoppa 'e spalle d''o nigro Antuono, tanto che 'e mazzate chiovevano a cielo apierto ed nu cuorpo n'aspettava l'autro. 'O poverommo, che se vedde pisato e conciato 'n cordovana, dicette subbeto corcate mazza! e 'a mazza scacaie 'e fare contrapunte 'ncoppa 'a cartella d''a schena. Pe 'a quale cosa 'mezzato a 'e spese soie dicette: «Zoppo sia chi fuie, affé ca no 'a lasso pe corta! ancora n'è corcato chi ha d'avere 'a mala sera!». Cossì dicenno arrivaie a 'a taverna soleta, dove fu recevuto cu 'a chiù granne accoglienza d''o munno, perché sapeva che zuco renneva cotena. Subeto che Antuono fu arrevato dicette a ll'oste: «Te', stipame sta mazza, ma vi' che no decisse auzate mazza! ca passe pericolo! 'ntienneme buono, no te lamentà chiù d'Antuono, ca io me ne protesto e faccio 'o lietto 'nante». 'O tavernaro, tutto preiato 'e sta terza ventura, 'o fece buono abbottà 'e menestra e vede' 'o funno 'e ll'arciulo, e, comme l'ebbe scapizzato 'ncoppa a no letticiello, se ne corse a piglià 'a mazza, e, chiammanno 'a mogliera a sta bella festa, dicette: auzate mazza! 'a quale commenzaie a trovà 'a stiva d''e tavernà e tuffete da ccà e tiffete dallà 'e fece na iuta e na venuta 'e truono, tale che, vedennose curte e male parate, corzero sempre cu 'o chiaieto dereto a scetà Antuono cercanno meserecordia. 'O quale, vistose 'a cosa colà a chiummo e cade' 'o maccarone dinto a 'o caso e 'e vruoccole dinto 'o lardo, dicette: «No c'è remmedio: vuie morarrite crepate 'e mazze, si no me tornate 'e cose meie». 'O tavernaro, ch'era buono 'ntommacato, gridaie: «Pigliate quant'aggio e levame sto frusciamiento 'e spalle!». E pe chiù assecurà 'a parte d'Antuono fece venì tutto chello che l'aveva zeppoleiato, che, comme l'appe dintro a 'e mano, dicette corcate mazza! e chella s'accosciaie e iettaie da na parte e, pigliatose 'o sommarro e l'autre cose, se ne ieze a 'a casa d''a mamma, dove,\nfatto cemiento reiale d''o tafanario 'e ll'aseno e prova secura d''o tovagliulo, se mese buone cuoccole sotto e maritanno 'e sore e facenno ricca 'a mamma fece vero 'o mutto: a pazze e a peccerille dio l'aiuta»."
  },
  {
    "text": "LA MORTELLA TRATTENEMIENTO SECUNNO DE LA IORNATA PRIMMA Na foretana 'e Miano partorisce na mortella, se ne 'nnamora no prencepe e 'e resce na bellissima fata; va fora e 'a lassa dintro 'a mortella, cu no campaniello attaccata. Traseno dintro 'a cammara d''o prencepe certe femmene triste gelose d'isso e, toccanno 'a mortella, scenne 'a fata: l'accidono. Torna 'o prencepe, trova sto streverio, vo' morì 'e doglia; ma, recuperanno pe strana ventura 'a fata, fa morì 'e cortesciane e se piglia 'a fata per moglie'. Non se vedde pipetà nessuno mentre Zeza secotava 'o ragionamiento suio, ma po' che fece fitta a 'o parlà se 'ntese no greciglio granne e non se poteva chiude' vocca d''e cacate 'e ll'aseno e d''a mazza fatata, e 'nce fu perzona che dicette ca si ce fosse na serva 'e ste mazze chiù 'e quattro mariuole manco sonarriano 'e zimmaro e chiù 'e quattro autre mettarriano chiù sinno, e non se trovarriano a 'o tiempo d'oie chiù asene che sarme. Ma po' che s'appe fatto quarche trascurzo 'ntuorno a sta materia, 'o segnore dette ordene a Cecca che continovasse 'o filo d''e cunte, 'a quale cossì parlaie: «Quanno l'ommo pensasse quanta danne e quanta ruine, quanta scasamiente succedono pe 'e mardette femmene d''o munno, sarria chiù accuorto a fuire 'e pedate 'e na donna desonesta che 'a vista 'e no scorzone e no consumarria l'onore pe na feccia 'e vordiello, 'a vita pe no spetale 'e male e tutte 'e 'ntrate pe na pubreca, 'a quale non passa tre tornise, pocca non te fa gliotte' autro che pinole agregative 'e desguste e d'arraggia, comme senterrite che soccesse a no prencepe che s'era dato 'n mano a ste male razze. Fu a 'o casale 'e Miano no marito e na moglie', che, non avenno sporchia 'e figlie, desideravano cu no golio\ngranne d'avere quarche arede e 'a moglie' 'ncoppa tutto sempre diceva: «O dio, partoresse quarcosa a 'o munno, e non me curarria che fosse frasca 'e mortella!» E tanto dicette sta canzona e tanto frusciaie 'o cielo cu ste parole che 'ngrossatole 'a panza se 'e fece 'o ventre tunno e, 'n capo 'e nove mise, 'n cagno 'e partorì 'm braccio a 'a mammana quarche nennillo, o squacquara, cacciaie da 'e Campi Elise d''o ventre na bella frasca 'e mortella. 'A quale, cu no gusto granne, pastenatola a na testa lavorata cu tante belle mascarune, 'a mese a 'a fenestra, covernannola cu chiù diligenzia matino e sera che non fa 'o parzonaro no quatro 'e torza, dove spera caccià 'o pesone 'e ll'uorto. Ma, passanno da chella casa 'o figlio d''o re, che ieva a caccia, se 'ncrapicciaie fora 'e mesura 'e sta bella frasca e mannaie a dice' a 'a patrona che ce 'a vennesse, ca l'averria pagata n'uocchie. 'A quale, dopo mille negative e contraste, a ll'utemo, 'ncannaruta dall'offerte, 'ncroccata da 'e promesse, sbagottuta da 'e menaccie, venciuta da 'e prieghi, 'e deze 'a testa pregannolo a tenerela cara, pocca l'amava chiù 'e na figlia e 'a stimava quanto se fosse sciuta da 'e rine suoie.'O prencepe, cu 'a maggiore preiezza d''o munno, fatto portà 'a testa a 'a propia cammara soia, 'a fece mette' a na loggia e cu 'e propie mano 'a zappoleiava e adacquava. Ora mo accascaie che, corcatose na sera sto prencepe a 'o lietto e stutato 'e cannele, comme fu chietato 'o munno e facevano tutte 'o primmo suonno, 'o prencipe sentette scarponià pe 'a casa e venì a l'attentune verzo 'o lietto na perzona. Pe 'a quale cosa fece penziero o che fosse quarche muzzo 'e cammara pe allegerirele 'o vorzillo o quarche monaciello pe levarele 'e coperte da cuollo; ma, comm'ommo arresecato che no 'e metteva paura manco 'o brutto zefierno, fece 'a gatta morta, aspettanno l'eseto 'e sto negozio. Ma quanno se sentette accostà 'o chiaieto e tastianno se addonaie 'e ll'opera liscia e dove\npenzava 'e parpezzà puche d'estrece trovaie na cosella chiù mellese e morbeta 'e lana varvaresca, chiù pastosa e cenera 'e coda 'e martora, chiù delecata e tenera 'e penne 'e cardillo, se lanzaie da miezo a miezo e, stimannola na fata (comme era 'n effetto), se afferraie comme purpo e, ioquanno a 'a passara muta, facettero a preta 'n sino. Ma, 'nnanze che 'o Sole scesse comme a protamiedeco a fare 'a visita d''e shiure che stanno malate e languede se sosette 'o recapeto e sbignaie, lassanno 'o prencepe chino 'e docezze, prieno 'e curiosità, carreco 'e maraveglia. Ma, essenno continuato sto trafeco pe sette iuorne, se strudeva e squagliava 'e desiderio 'e sape' che bene era chisto che 'e chioveva da 'e stelle e quale nave carreca d''e docezze d'Ammore veneva a dare funno a 'o lietto suio. Pe 'a quale cosa na notte che 'a bella nenna faceva 'a nonna, attaccatose na trezza d''e soie a 'o vraccio perché non potesse sbignà, chiammaie no cammariero e, fatto allommà 'e cannele, vedde 'o shiore d''e belle, 'o spanto d''e femmene, 'o schiecco, 'o coccopinto 'e Vene', l'isce bello d'Ammore, vedde na pipatella, na penta palomma, na fata Morgana, no confalone, na puca d'oro; vedde no cacciacore, n'uocchie 'e farcone, na luna 'n chintadecema, no musso 'e piccionciello, no muorzo 'e re, no gioiello, vedde finalmente spettacolo da strasecolà. 'E quale cose miranno, dicette: «Ora va' te 'nforna, dea Cocetrigno! chiavate na funa 'ncanna, o Elena! tornatenne o Criosa, e Shiorella, ca 'e bellezze vostre so' zavanelle a paragone 'e sta bellezza a doi sole, bellezza comprita, 'nteregna, stascionata, massiccia, chiantuta! grazie 'e sisco, 'e Seviglia, 'e truono, 'e mascese, 'e 'mportolanzia, dove no 'nce truove piecco, no 'nce ashie zeta! o suonno, o doce suonno carreca papagne a ll'uocchie 'e sta bella gioia, non me scorrompe' sto gusto 'e mirà\nquanto io desidero sto triunfo 'e bellezza! o bella trezza che m'annodeca, o bell'uocchie che me scaudano, o belle lavra che me recreiano, o bello pietto che conzolame, o bella mano che me smafara, dove, dove, a quale poteca d''e maraveglia d''a Natura se fece sta viva statola? qual'Innia dette l'oro da fare sti capille? quale Etiopia l'avolio da fravecà sta fronte? quale Maremma 'e carvunchie 'e compone' st'uocchie? quale Tiro 'a porpora da magrià sta facce? quale Oriente 'e perne da tesse' sti diente? e da quale montagne se pigliaie 'a neve pe sparpoglià 'ncoppa a sto pietto? neve contra natura, che mantene 'e shiure e scauda 'e core». Così decenno 'e fece vite d''e braccia pe conzolà 'a vita e, mentre isso 'e strenze 'o cuollo, essa fu sciouta da 'o suonno, responnenno cu no graziuso alizzo a no sospiro d''o prencepe 'nnammorato. 'O quale vedennola scetata 'e dicette: «O bene mio, ca si vedenno senza cannele sto tempio d'Ammore era quase spantecato, che sarrà d''a vita mia mo che ci aie allommato doie lampe? o bell'uocchie, che cu no trionfiello 'e luce facite ioquà a banco falluto 'e stelle, vui sulo, vui avite spertusato sto core, vui sulo potite comme ova fresche farele na stoppata; e tu, bella medeca mia, muovete, muove a pietate 'e no malato d'ammore che, pe avere mutato aiero da 'o bruoco d''a notte a 'o lummo 'e ssa bellezza l'è schiaffata na freve: mietteme 'a mano a sto pietto, toccame 'o puzo, ordename 'a rizetta; ma che cerco rizetta, arma mia? iettame cinco ventose a ste lavra cu ssa bella vocca! non voglio autra scergazione a sta vita che na maniata 'e sta manzolla, ch'io so' securo ca cu l'acqua cordeale 'e sta bella grazia e cu 'a radeca 'e sta lenguavoie sarraggio libero e sano». A ste parole fattose 'a bella fata rossa comme a vampa 'e fuoco respose: «Non tante laude, signore prencepe: io te so' vaiassa e pe servì ssa faccia 'e re iettarria perzì 'o necessario e stimo a gran fortuna che da rammo 'e\nmortella pastenato a na testa 'e creta sia deventato frascone 'e lauro 'mpizzato a l'ostaria 'e no core 'e carne e 'e no core dove è tanta grannezza e tanta vertute». 'O prencepe a ste parole, squagliannose comme a cannela 'e sivo, tornanno ad abbracciarela e sigillanno sta lettera cu no vaso, 'e deze 'a mano dicenno: «Eccote 'a fede: tu sarrai 'a moglie' mia, tu sarrai patrona d''o scettro, tu averrai 'a chiave 'e sto core, cossì comme tu tiene 'o temmone 'e sta vita». E dapo' cheste e ciento autre ceremonie e trascurze, auzatose da 'o lietto, vedettero se 'e stentina ereno sane e stettero cu 'o stisso appontamiento pe na mano 'e iuorne. Ma perché 'a Fortuna sconceca-iuoco e sparte-matrimonio è sempre 'mpiedeco a 'e passe d'Ammore, è sempre cano nigro che caca 'miezo a 'e guste 'e chi vo' bene, occorze che fu chiammato 'o prencepe a na caccia 'e no gran puorco sarvateco, che roinava chillo paese, pe 'a quale cosa fu costritto a lassà 'a moglie', anze a lassà dui tierze d''o core. Ma perché l'amava chiù d''a vita e 'a vedeva bella 'ncoppa tutte 'e bellezzetudene cose, da st'ammore e da sta bellezza sguigliaie chella terza spezie, che è na tropeia a 'o mare d''e contiente amoruse, na chioppeta a 'a colata d''e gioie d'Ammore, na folinia che casca dinto 'o pignato grasso d''e guste d''e 'nnammorate; chella dico ch'è no serpe che mozzeca e na carola che roseca, no fele che 'ntosseca, na ielata che 'nteseca, chella pe 'a quale sta sempre 'a vita pesole, sempre 'a mente 'nstabile, sempre 'o core suspeca. Perzò, chiammata 'a fata, 'e dicette: «So' costritto, core mio, 'e stare doi o tre notte fora 'e casa; dio sa cu che dolore me scastro da te, che sì l'arma mia. 'O cielo sa se 'nante che piglio sto trotto farraggio 'o tratto; ma no potenno fare 'e manco 'e non ire, pe sodesfazione 'e patremo, besogna ch'io te lasse. Perzò te prego, pe quanto\nammore me puorte, a trasiretenne dintro 'a testa e no scire fora finché non torno, ca sarrà quanto primma». «Cossì farraggio», dicette 'a fata, «perché non saccio, no voglio né pozzo leprecà a chello che te piace. Perzò va cu 'a mamma d''a bon'ora, ca te servo a 'a coscia; ma famme no piace', 'e lassà attaccato a 'a cimma d''a mortella no capo 'e seta cu no campaniello, e, quanno tu vieni, tira 'o filo, e sona, ch'io subeto esco e dico veccome». Cossì facette 'o prencepe, anzi chiammato no cammariero 'e dicette: «Vieni cà, vieni cà, tu, apre l'aurecchie, sienti buono: fà sempre sto lietto ogne sera, comme ce avesse a dormì 'a perzona mia, adacqua sempre sta testa e sta 'n cellevriello, c'aggio contato 'e frunne e s'io ne trovo na manco, io te levo 'a via d''o pane». Accossì ditto, se mese a cavallo e iette, comm'a piecoro ch'è portato a scannà, pe secotà no puorco. Fra chisto miezo sette femmene 'e mala vita, che se teneva 'o prencepe, visto ca s'era 'ntepeduto e refreddato 'int'a ll'ammore e c'aveva 'nzoperato 'e lavorà a 'e terretorie loro, trasettero 'n sospetto che pe quarche nuovo 'ntrico se fosse smentecato 'e ll'ammicizia antica e perzò, desiderose 'e scoprì paese, chiammaro no fravecatore e cu buone denà 'e fecero fare na cava pe sotto 'a casa loro, che venette a responne' dintro 'a cammara d''o prencepe. Dove trasute ste spitale' leiestre pe vede' se nuovo recapito, si autra sbriffia l'avesse levato 'a veceta e 'ncantato l'accunto no trovanno nesciuno, aperzero e, visto sta bellissima mortella, se ne pigliaro na fronna ped nu; sulo 'a chiù picciola se pigliaie tutta 'a cimma, a 'a quale era attaccato 'o campaniello. 'O quale, toccato a pena, sonaie e 'a fata, credennose che fosse 'o prencepe, scette subeto fora; ma 'e perchie scalorcie comme vedettero sta pentata cosa 'e mesero 'e granfe adduosso, decenno: «Tu sì chella che tiri a 'o mo-\nlino tuio l'acqua d''e speranze nostre? tu sì chella che ci hai guadagnato pe mano 'o bello riesto d''a grazia d''o prencepe? tu sì chella magnifeca, che ti sì posta 'm possessione d''e carnecelle nostre? singhe 'a benvenuta! va' ca sì arrevata a 'o colaturo! oh che meglio non t'avesse cacato mammata, va' ca staie lesta! haie pigliato Vaiano! ce sì ntorzata sta vota! non sia nata 'e nove mise, si tu 'int''a vaie!». Cossì decenno 'e schiafattero na saglioccola 'n capo e, spartennola subeto 'n ciento piezze, ogn'na se ne pigliaie 'a parte soia; sulo 'a chiù peccerella no voze concorre' a sta crudeletate cosa: e, 'mmitata da 'e sore a fare comme facevano lloro, no voze autro che no cierro 'e chille capille d'oro. Fatto chesto, se l'appalorciaro pe 'a medesema cava. Arrivaie fra tanto 'o cammariero pe fare 'o lietto e adacquà 'a testa, secunno l'ordene d''o patrone e, trovato sto bello desastro appe a morì spantecato e, pigliatose 'e mano a diente, auzaie 'e residie d''a carne e 'e ll'ossa avanzate, e raso 'o sango da terra, ne fece tutto no montonciello dintro 'a stessa testa; 'a quale adacquata fece 'o lietto, serraie e, posta 'a chiave sotto 'a porta, se ne pigliaie 'e scarpune fora 'e chella terra. Ma, tornato 'o prencepe da 'a caccia, tiraie 'o capo 'e seta e sonaie 'o campaniello; ma sona ca piglie quaglie! sona ca passa 'o piscopo! poteva sonà a martiello, ca 'a fata faceva d''a storduta. Pe 'a quale cosa, iuto 'e ponta a 'a cammara, e non avenno fremma 'e chiammà 'o cammariero e cercà 'a chiave, date cauce a 'a mascatura, spaparanza 'a porta, trase dintro, apre 'a fenestra, e, vedenno 'a testa sfronnata, commenzaie a fare no trivolo vattuto, gridanno, strillanno, voceteianno: «O 'maro mene, o scuro mene, o negrecato mene, e chi m'ha fatto sta varva 'e stoppa? e chi m'ha fatto sto triunfo 'e coppa? o roinato, o terrafinato, o sconquassato prencepe! o mortella mia sfronnata, o fata mia perduta, o vita mia\nnegrecata! o guste mieie iute 'n fummo, piacì miei iute a l'acito! che farrai Cola Marchione sventurato? che farrai, 'nfelice? sauta sto fuosso! auzate da sto nietto! sì scaduto da ogni bene e no te scanne? sì allegeruto d'ogne tresoro e non te svennigne? sì scacato da 'a vita e no te dai vota? dove sì, dove sì, mortella mia? e quale arma chiù 'e pipierno tosta m'ha roinato sta bella testa? o caccia mardetta, che m'haie cacciato d'ogne contento? ohimè io so' speduto, so' fuso, so' iuto a mitto, aggio scompute 'e iuorne, no è possibele che campa pe spremmiento a sta vita senza 'a vita mia; forza è ch'io stenna 'e piede pocca senza 'o bene mio me sarrà 'o suonno trivolo, 'o magnà tuosseco, 'o piace' stitico, 'a vita ponteca». Chesse e autre parole da scommove' 'e prete d''a via deceva 'o prencepe e, dapo' luongo riepeto e ammaro sciabacco, chino 'e schiattiglia e 'e crepantiglia, no chiudenno maie uocchie pe dormì né aprenno maie vocca pe magnà, tanto se lassaie piglià pede da 'o dolore che 'a faccia soia, ch'era 'mprimmo 'e minio orientale, deventaie d'oro pimmiento e 'o presutto d''e lavra se fece nzogna fraceta. 'A fata, ch'era 'e chelle remasuglie poste 'int''a testa tornata a sguiglià, vedenno 'o sciglio e 'o sbatte' d''o povero 'nnammorato e comme era tornato no pizzeco cu no colore 'e spagnuolo malato, 'e lacerta vermenara, 'e zuco 'e foglia, 'e sodarcato, 'e milo piro, 'e culo 'e focetola e 'e pideto 'e lupo, se mosse a compassione e sciuta 'e relanzo da 'a testa comme lummo 'e cannela sciuto da lanterna a bota, dette a ll'uocchie 'e Cola Marchione e strignennolo cu 'e braccia 'e dicette: «Crisce, crisce, prencepe mio, no chiù, no chiù! scumpe sto trivolo, stoiate st'uocchie, lassa 'a collera, stienne sto musso: eccome viva e bella a dispietto 'e chelle guaguine che, spaccatome 'o caruso, fecero d''e carne meie chello che fece Tefone d''o povero frate!».\n'O prencepe, vedenno sta cosa quanno manco se 'o credeva, resorzetaie da morte 'n vita e tornannole 'o colore a 'e masche, 'o caudo a 'o sango, 'o spireto a 'o pietto, dopo mille carizze, vierre, gnuoccole e vruoccole che 'e fece, voze sape' da 'a capo a 'o pede tutto 'o socciesso. E, sentuto ca 'o cammariero non ce aveva corpa, 'o fece chiammà e, ordenato no gran banchetto, cu buono consentemiento d''o patre se sposaie 'a fata, e, commetato tutte 'e principale d''o regno, voze che 'ncoppa tutto nce fossero presente 'e sette scirpie che fecero 'a chianca 'e chella vetelluccia allattante. E, fornuto che appero 'e mazzecà, dicette 'o prencepe ad nu ped nu a tutte 'e commetate: «Che meritarria chi facesse male a sta bella fegliola?», mostranno a dito 'a fata, 'a quale comparze cossì bella, che saiettava 'e core comme furgolo, tirava l'arme comm'argano e strascinava 'e voglie comm'a stravolo. Ora mo tutte chille che sedevano a 'a tavola, commenzanno da 'o re, dicettero nu ca meretava na forca, n'autro ch'era degna 'e na rota, chi 'e tenaglie, chi 'e precipizie, chi 'e na pena e chi 'e n'autra. E, toccanno pe utemo a parlà a 'e sette cernie, se be' no 'e ieva a tuono sto parlamiento e se 'nzonnavano 'a mala notte, tuttavia, perché 'a verità sta sempre dove tresca 'o vino, resposero che chi avesse armo 'e toccà schitto sto saporiello d''e guste d'Ammore, sarria stato merdevole d'esse' atterrato vivo dinto na chiaveca. Data sta sentenza cu 'a propria vocca, dicette 'o prencepe: «Vui stesse v'avite fatto 'a causa, vui stesse avite fermato 'o decreto. Resta ch'io faccia secotà l'ordene vuostro, pocca vui site chelle che, cu no core 'e Nerone cu na crudeletate 'e Medea, facistevo na frittata 'e sta bella catarozza e trenciastevo comm'a carne 'e sauciccia ste belle membre. Perzò, priesto, aiosa, no se perda tiempo! che siano iettate mo proprio dinto na chiaveca maestra, dove finiscano miseramente 'a vita».\n'A quale cosa posta subeto ad effetto, 'o prencepe maritaie 'a sore chiù picciola 'e ste squaltrine cu 'o cammariero dannole bona dote e danno da vive' commodamente a 'a mamma e a 'o patre d''a mortella. Isso campaie allegramente cu 'a fata e 'e figlie d''o zifierno, scompenno cu amaro stiento 'a vita, fecero vero 'o proverbio 'e ll'antichi sapute: passa crapa zoppa, se no trova chi 'a 'ntoppa»."
  },
  {
    "text": "PERUONTO TRATTENEMIENTO TIERZO DE LA IORNATA PRIMMA Peruonto, sciaurato 'e coppella, va pe fare na sarcena a 'o vosco, usa no termene d'amorevolezza a tre che dormeno a 'o Sole, ne receve 'a fatazione e, burlato da 'a figlia d''o re, 'e manna na mardezzione che sia prena d'isso, 'a quale cosa successe. E saputose esse' isso 'o patre d''a creatura, 'o re 'o mette dinto na votte cu 'a moglie' e cu 'e figlie, iettannolo dintro mare. Ma pe vertute d''a fatazione soia se libera da 'o pericolo e, fatto no bello giovane, deventa re. Mostraro tutte d'avere sentuto no gusto granne pe 'a consolazione avuta da 'o povero prencepe e pe 'o castico recevuto da chelle marvase femmene; ma avenno da secoteià 'o parlamiento Meneca, se deze fine a 'o vervesiamiento 'e ll'autre e essa commenzaie a contà 'o socciesso che secota: «Non se perdette maie 'o fare bene; chi semmena cortesia mete beneficio e chi chianta amorevolezze racoglie amorosanze: 'o piace' che se fa ad anemo grato non fu maie sterele, ma 'ncria gratetudene e figlia premmie. Se ne vedeno sprementate 'int''e continue fatte 'e ll'uommene e ne vederrite esempio 'int''o cunto c'aggio 'm pizzo 'e fareve sentì. Aveva na magna femmena 'e Casoria chiammata Ceccarella no figlio nommenato Peruonto, 'o quale era 'o chiù scuro cuorpo, 'o chiù granne sarchiopio e 'o chiù sollenne sarchiapone c'avesse creiato 'a Natura. Pe 'a quale cosa 'a scura mamma ne steva cu 'o core chiù nigro 'e na mappina e iastemmava mille vote 'o iuorno chillo denucchio che spaparanzaie 'a porta a sto scellavattolo, che no era buono pe no quaglio 'e cane, pocca poteva gridà 'a sfortunata e aprì 'a canna ca 'o man-\ntrone non se moveva da cacà pe farele no mmarditto servizio. All'utemo, dapo' mille 'ntronate 'e cellevriello, dapo' mille 'nfroate 'e zuco e dapo' mille dicote e dissete e grida oie e strilla craie, l'arredusse a ghire a 'o vosco pe na sarcena, decennole: «Oramai è ora 'e strafocarece cu no muorzo; curre pe ste legna, non te scordà pe 'a via e vieni subeto, ca volimmo cucinà quatto torza strascinate pe strascinà sta vita». Partette 'o mantrone 'e Peruonto e partette comme va chillo che sta 'miezo a 'e confrate, partette e camminaie comme se iesse pe coppa a ll'ova, cu 'o passo d''a picca e contanno 'e pedate, abbiannose chiano, chiano adaso adaso e palillo palillo, facenno siamma siamma a 'a via d''o vosco, pe fare 'a venuta d''o cuorvo. E comme fu 'miezo a na certa campagna pe dove correva no shiummo, vervesianno e mormoreanno d''a poca descrezzione d''e petre che 'e impedevano 'a strata, trovaie tre guagnune, che se avevano fatto strappontino 'e ll'erva e capezzale 'e na preta selece, 'e quale a 'a calantrella d''o Sole che 'e carfetteiava a perpennicolo dormevano comme a scannate. Peruonto, che vedde sti poverielle, ch'erano fatte na fontana d'acqua 'miezo na carcara 'e fuoco, avennone compassione cu 'a medesema accetta che portava tagliaie certe frasche 'e cercola e 'e fece na bella 'nfrascata. Fra chisto miezo, scetatose chille giovane, ch'erano figli 'e na fata, e vedenno 'a cortesia e 'morosanza 'e Peruonto, 'e dezero na fatazione, che 'e venesse tutto chello che sapesse addemannà. Peruonto, avenno fatto sta cosa, pigliaie 'a strata verzo 'o vosco, dove fece no sarcenone cossì spotestato che ce voleva no straolo a strascinarelo e, vedenno ch'era chiaieto scomputo a poterelo portà 'n cuollo, se 'e accravaccaie 'ncoppa decenno: «O bene mio, se sta fascina me portasse camminanno a cavallo!». E ecco 'a fascina commenzaie a piglià 'o portante, comme a cavallo 'e\nBisignano, e, arrivato 'nante a 'o palazzo 'e no re, fece rote e crovette da stordì. 'E damicelle, che stevano a na fenestra, vedenno sta maraviglia corzero a chiammà Vastolla, 'a figlia d''o re, 'a quale, affacciatase a 'a fenestra e puosto mente a 'e repulune 'e na sarcena e a 'e saute 'e na fascina, sparaie a ride', dove pe naturale malenconia no se arrecordava maie c'avesse riso. Auzata 'a capo Peruonto e visto ca 'o coffiavano, dicette: «O Vastolla, và, che puozze deventà prena 'e sto fusto!». E, cossì ditto, strenze na sbrigliata 'e scarpune a 'a sarcena e 'e galoppo sarcenisco arrivaie subeto a 'a casa, cu tanta peccerille appriesso che 'e facevano 'o allucco e 'o illaiò dereto, che se 'a mamma non era lesta a serrà subeto 'a porta l'averriano acciso a cuorpe 'e cetrangolate e 'e torza. Ma Vastolla, dopo 'o 'mpedemiento 'e ll'ordenario e dopo certe sfiole e pipoliamiente 'e core, s'addonaie c'aveva pigliato 'a pasta; nascose quanto fu possibele sta prenezza ma, no potenno chiù nasconne' 'a panza, ch'era 'ntorzata quanto a no varratummolo, 'o re se ne addonaie e, facenno cosa 'e ll'autro munno, chiammaie 'o consiglio decenno: «Già sapite ca 'a luna d''o 'nore mio ha fatto 'e corna; già sapite ca pe fare scrive' croneche, overo corneche, d''e vergogne meie, m'ha provisto figliama 'e materia 'e calamà; già sapite ca pe carrecareme 'a fronte s'ha fatto carrecà 'o ventre: perzò deciteme, consigliateme. Io sarria 'e pensiero 'e farele figlià l'arma primma 'e partorì na mala razza; io sarria d'omore 'e farele sentì primma 'e doglie d''a morte che 'e dolure d''o partoro; io sarria 'e crapiccio che primma sporchiasse da sto munno, che facesse sporchia e semmenta». 'E conziglie', c'avevano strutto chiù uoglio che vino, dicettero: «Veramente mereta no gran castico e d''o cuorno che v'ha puosto 'n fronte se deverria fare 'a ma-\nneca d''o cortiello che 'e levasse 'a vita. Non perrò: si l'accidimmo mo ch'è prena se n'escerà pe 'a maglia rotta chillo temmerario che pe mettereve dinto na vattaglia 'e disgusto v'have armato 'o cuorno diritto e 'o manco, pe ve 'mmezzà 'a politeca 'e Tiberio v'ha puosto 'nnante no Cornelio Taceto, pe rappresentareve no suonno vero d'infammia l'ha fatto scire pe 'a porta 'e cuorno. Aspettammo, adonca, ch'esca a puorto e sacciammo quale fu 'a radeca 'e sso vituperio e po' penzammo e resorvimmo, cu grano 'e sale, che cosa n'averrimmo da fare». 'Ncasciaie a 'o re sto conziglio, vedenno ca parlavano assestato e a separo e però tenne 'e mano e dicette: «Aspettammo l'eseto d''o negozio». Ma, comme voze 'o cielo, ionze l'ora d''o partoro e cu quattro doglie leggie leggie a 'a primma shioshiata d'agliaro, a 'a primma voce d''a mammana, a 'a primma spremmuta 'e cuorpo iettaie 'n sino a 'a commà dui mascolune comme a dui pomme d'oro. 'O re, ch'era prieno isso puro 'e crepantiglia, chiammaie 'e conzeglie' pe figlià e dicette: «Ecco, è figliata figliama, mo è tiempo d'asecunnà cu na saglioccola». «No», dicettero chille viecchie sapute (e tutto era pe dare tiempo a 'o tiempo), «aspettammo che se facciano granne 'e pacionielle, pe pote' venì 'n cognizione d''a fesonomia d''o patre». 'O re, perché non tirava vierzo senza 'a fauza rega d''o consiglio pe no scrive' stuorto, se strenze 'int''e spalle, appe fremma e aspettaie fi' tanto che 'e figliule furo 'e sette anne. Ne 'o quale tiempo, stimmolate 'e nuovo 'e consiglie' a dare a 'o trunco e a dove tene, nu 'e loro dicette: «Pocca non avite potuto scauzà vostra figlia e piglià lengua chi sia stato 'o monetario fauzo c'a 'a 'magene vostra have auterato 'a corona, mo ne cacciarrimmo 'a macchia. Ordenate adonca che s'apparecchia no gran banchetto, dove aggia da venì ogne tetolato e gentelommo 'e sta cetate e stammo a ll'erta, e cu l'uoc-\nchie 'ncoppa 'o tagliero, dove 'e piccerille 'ncrinano chiù volentie', vottate da 'a Natura, ca chillo senz'autro sarrà 'o patre e nui subeto 'int''o auzammo comme cacazza 'e ciaola». Piacchette a 'o re sto pare': ordenaie 'o banchetto, commetaie tutte 'e perzune 'e ciappa e 'e cunto e, magnato che s'appe, 'e fece mette' 'n filo e passià 'e peccerille; ma ne fecero chillo cunto che faceva 'o corzo d'Alesantro d''e coniglie, tanto, che 'o re faceva forcuna e se mozzecava 'e lavra. E benché non 'e mancassero cauzature, puro, perché l'era stretta sta scarpa, 'e doglia sbatteva 'e piede 'n terra. Ma 'e consiglie' 'e dicettero: «Chiano, vostra maiestà, faciteve a correie', ca craie facimmo n'autro banchetto, non chiù 'e gente 'e portata, ma 'e chiù vascia mano; fuorse, perché 'a femmena s'attacca sempre a 'o peo, trovarrimmo fra cortellà, paternostrà e mercante 'e piettene 'a semmenta d''a collera vostra, dove no l'avimmo ashiata fra cavalie'». Deze a 'o vierzo sta ragione a 'o re e commannaie che se facesse 'o secunno banchetto, a dove pe banno iettato venettero tutte 'e chiarie, iessole, guitte, guzze, ragazze, spolletrune, ciantielle, scauzacane, verrille, spogliampise e gente 'e mantesino e zuoccole ch'erano a 'a cetate, 'e quale, sedute comm'a belle cuonte a na tavola longa longa, commenzaro a cannarià. Ora mo Ceccarella, che sentette sto banno, commenzaie a spontonà Peruonto che iesse isso perzì a sta festa; e tanto fece che s'abbiaie a 'o mazzecatorio, dove arrivato a pena chille belle ninnille se l'azzeccoliarono a tuorno e 'e facettero vierre e cassesie fora d''e fora. 'O re, che vedde ste cose, se scippaie tutta 'a varva, vedenno ca 'a fava 'e sta copeta, 'o nomme 'e sta beneficiata era toccato a no scirpio brutto fatto, che te veneva stommaco e 'nsavuorrio a vederelo schitto: 'o quale, otra che aveva 'a capo 'e velluto, l'uocchie 'e cefescola,\n'o naso 'e pappagallo, 'a vocca 'e cernia, era scauzo e vrenzoluso, che senza legge' 'o Fioravante potive pigliarete na vista d''e secrete. E, dapo' no cupo sospiro, dicette: «Che se n'ha visto sta scrofella 'e figliama a 'ncrapicciarese 'e st'uorco marino? che se n'ha visto a daresella 'n tallune cu sto pede peluso? ah 'nfamma cecata fauza, che metamorfose so' cheste? deventà vacca pe no puorco azzò ch'io tornasse piecoro? ma che s'aspetta? che se penzeneia? aggia 'o castico che mereta, aggia 'a pena che sarrà iodecata da vui e levatemella da 'nante, ca no 'a pozzo padeià». Fecero adonca conzierto 'e consiglie' e concrusero che tanto essa quanto 'o malefattore e 'e figlie fossero schiaffate dinto na votte e iettate a maro, azzò, senza allordarese 'e mano d''o sango propio, facessero punto finale a 'a vita. Non fu cossì priesto data sta settenza, che venne 'a votte, dove 'ncaforchiarono tutte quattro; ma 'nante che 'ntompagnassero, certe damicelle 'e Vastolla, chiagnenno a selluzzo, 'nce mesero dintro no varrile 'e passe e fico secche, azzò se iesse mantenenno pe quarche poco 'e tiempo. Ma, serrata, 'a votte fu portata e iettata a maro, pe dove ieva natanno secunno 'a vottava 'o viento. Tra chesto miezo Vastolla, chiagnenno e facenno doie lave 'e ll'uocchie, dicette a Peruonto: «Che desgrazia granne è 'a nostra, ad avere pe sepetura 'e morte 'a connola 'e Bacco! oh sapesse a 'o manco chi ha trafecato sto cuorpo pe schiaffareme dinto a sto carrato! ohimé, ch'io me trovo spinolata senza sape' 'o comme! dimme, dimme, o crudele, e che percanto faciste, e cu quale verga, pe chiudereme dinto 'e chirchie 'e sta votte? dimme, dimme, chi diascance te tentaie a mettereme 'a cannella 'nvesibile, pe n'avere autro spiracolo a 'a vista che no negrecato mafaro?» Peruonto, c'aveva fatto no piezzo aurecchia 'e mercante, a ll'utemo respose: «Si vuoie che te 'o dico, tu\ndamme passe e fico». Vastolla, pe cacciarele da cuorpo quarchecosa, 'e mese 'n cuorpo na brancata 'e ll'nu e 'e ll'autro. 'O quale com'appe chiena 'a gorgia 'e contaie puntualemente quanto 'e soccedette cu 'e tre giuvene, po' cu 'a sarcena, utemamente cu essa a 'a fenestra, che pe trattarelo da panza chiena 'e fece 'nchì 'a panza. 'A quale cosa sentuta 'a povera signorella pigliaie core e dicette a Peruonto: «Frate mio, e vorrimmo sbottà 'a vita dinto sta votte? perché no fai che 'e sto vasciello se faccia na bella nave, pe scappà sto pericolo e ire a buono puorto?». E Peruonto leprecaie: «Damme passe e fico, se vuoie che te 'o dico». E Vastolla subeto lesta 'e 'nchiette 'a canna perché aperesse 'a canna e, comme pescatrice 'e carnevale, cu 'e passe e fico secche 'e pescava 'e parole fresche da cuorpo. E ecco che, decenno Peruonto chello che desiderava Vastolla, 'a votte tornaie navilio cu tutte 'e sartiamme necessarie a navecà e cu tutte 'e marinà che besognavano pe 'o servizio d''o vasciello: e loco te vediste chi tirà 'a scotta, chi arravoglià 'e sarte, chi mette' mano a 'o temmone, chi fare vela, chi saglì a 'a gaggia, chi gridà ad orza, chi a poggia, chi sonà na trommetta, chi dare fuoco a 'e piezze e chi fare na cosa e chi n'autra. Tanto che Vastolla era drinto 'a nave e natava drinto no maro 'e docezza; e essenno già l'ora che 'a Luna voleva iocà cu 'o Sole a iste e veniste, e 'o luoco te perdiste dicette Vastolla a Peruonto: «Bello giovane mio, fa deventà sta nave no bello palazzo, ca starrimmo chiù secure. Saie che se sole dice': lauda 'o maro e tienete a 'a terra». E Peruonto respose: «Si vuoie che te 'o dico, tu damme passe e fico». E essa subeto 'e refose 'o fatto e Peruonto, pigliato pe canna, ademannaie 'o piace' e subeto 'a nave dette 'n terra e deventaie no bellissimo palazzo, aparato 'e tutto punto, e cossì chino 'e mobele e sfuorgie che non c'era chiù che desiderà.\nPe 'a quale cosa Vastolla, c'averria dato 'a vita pe tre cavalle, non l'averria 'mpattato cu 'a primma signora 'e sto munno, vedennose regalata e servuta comme na regina. Sulo, pe siggillo 'e tutte 'e bone fortune soie, pregaie Peruonto ad ottene' grazia 'e deventà bello e polito, azzò s'avessero potuto ingaudià 'nsiemme; che, se be' dice 'o proverbio meglio è marito sporcillo c'ammico 'mparatore, tutta vota si isso avesse cagnato faccia l'averria tenuto pe 'a chiù gran fortuna d''o munno. E Peruonto cu 'o medesemo appontamiento respose: «Damme passe e fico, si tu vuoie che 'o dico», e Vastolla subeto remmediaie a 'a stitichezza d''e parole 'e Peruonto cu 'e fico ieietelle, ch'a pena parlato tornaie da scellavattolo cardillo, da n'uorco Narciso, da no mascarone pipatiello. 'A quale cosa veduto Vastolla se ne iette 'n secoloro pe allegrezza e, strignennolo drinto 'e braccia, ne cacciaie zuco 'e contentezza. A sto medesemo tiempo 'o re, che da chillo iuorno che 'e soccesse sto desastro era stato sempre chino fi'n canna 'e lassame stare, fu da 'e cortisciane suoie portato pe recreazione a caccia; dove, cu ll'ennole notte e vedenno luce' na locernella a na fenestra 'e chillo palazzo, mannaie no servetore a vede' se 'o volevano alloggià e 'e fu respuosto ca 'nce poteva non sulo rompe' no bicchiero, ma spezzà no cantaro. Perzò 'o re 'nce venne e, saglienno 'e scale e scorrenno 'e cammà, non vedde perzona vivente sarvo che 'e duie figliule, che 'e ievano 'ntuorno decenno: «Vavo, vavo». 'O re stoppafatto, strasecolato e attoneto steva comme 'ncantato; e, sedennose pe stracco vicino na tavola, loco vedde 'nvisibelemente stenne' mesale 'e Shiannena, e venì piatte chine 'e vaga e 'e riesto, tanto che magnaie e veppe veramente da re, servuto da chille belli figliule, non cessanno maie, mentre stette a tavola na museca 'e colascione e tammorrielle, che 'e ieze pe fi' a l'ossa pezzelle. Magnato c'appe comparse no lietto tutto\nscumma d'oro, dove, fattose scauzà 'e stivale, se iette a corcà, comme fece ancora tutta 'a corte soia, dapo' avere buono cannariato a ciento autre tavole pe l'autre cammà apparecchiate. Venuta 'a mattina e volenno partì, 'o re se voze portà cu isso 'e duie peccerille: ma comparse Vastolla cu 'o marito e, iettatose a 'e piede suoie, 'e cercaie perdonanza, contannole tutte 'e fortune soie. 'O re, che vedde guadagnato dui nepute ch'erano doi gioie e no iennaro ch'era no fato, abbraccianno l'nu e l'autro se 'e portaie 'e pesole a 'a cetate, facenno fare feste granne, che doraro mute iuorne, pe sto buono guadagno, confessanno a sfastio d''e gargie soie che se prepone l'ommo, dio dispone»."
  },
  {
    "text": "VARDIELLO TRATTENEMIENTO QUARTO DE LA IORNATA PRIMMA Vardiello, essenno bestiale, dapo' ciento male servizie fatte a 'a mamma 'e perde no tuocco 'e tela, e volenno scioccamente recuperarela da na statola, deventa ricco. Fenuto c'appe 'o cunto Meneca, 'o quale fu stimato niente manco bello 'e ll'autre ped esse' 'nmottonato 'e curiuse socciesse, che tenne fi' a 'a coda pesole 'o pensiero 'e ll'auditure, secotaie, pe commannamiento d''o prencepe, Tolla, 'a quale senza perde' tiempo decette 'e sta manera: «Se avesse dato 'a Natura a l'anemale necessetà 'e vestì e 'e spenne' pe 'o vitto, sarria senz'autro destrutta 'a ienimma quatrupeda; perzò, trovanno lesto 'o civo senza ortolano che 'o cu ll'a, compratore che l'accatta, cuoco che l'apparecchia, scarco che 'o trencia, 'o stisso cuoiero 'o defenne da 'o chiove' e da 'a neve, senza che 'o mercante 'e dia 'o drappo, 'o cosetore 'e faccia 'o vestito e 'o guarzone 'e cerca 'o veveraggio. Ma a l'ommo, c'have 'gniegno, non s'è curata 'e darele sta commodetate, perché sape da se medesemo procacciarese chello che l'abbesogna; chesta è 'a causa che se vedeno ordenariamente pezziente 'e sapute e ricche 'e bestiale, comme da 'o cunto che vi dirraggio poterrite racoglie'. Fu Grannonia d'Aprano femmena 'e gran iodizio, ma aveva no figlio chiammato Vardiello, 'o chiù sciagorato 'nsemprecone 'e chillo paese: puro, perché l'uocchie d''a mamma so' affatturate e stravedeno, 'e portava n'ammore svisciolato e se 'o schiudeva sempre e allisciava, comme se fosse 'a chiù bella creatura d''o munno. Aveva sta Grannonia na voccola che schiudeva 'e polecine, 'int''e quali aveva puosto tutta 'a speranza 'e farene na bella sporchia e cacciarene buono zuco e, avenno\nda ire pe no fatto necessario, chiammaie 'o figlio, decennole: «Bello figliulo 'e mamma toia, siente cà: aggie l'uocchie a sta voccola, e, si se leva a pizzolà, sta 'n cellevriello a farela tornà a 'o nido, autramente se refreddano l'ova e po' non averrai né cucche né titille». «Lassa fare a sto fusto», dicette Vardiello, «ca no l'haie ditto a surdo». «N'autra cosa», leprecaie 'a mamma, «vide, figlio beneditto, ca drinto a chillo stipo c'è na fesina 'e certe 'mbroglie 'ntossecose: vi' che non te tentasse 'o brutto peccato a toccarele, ca ce stennerisse 'e piedi». «Arrasso sia!», respose Vardiello, «tuosseco non me ce cuoglie; e tu sapia cu 'a capo, pazza ca me l'haie avisato, ca ce poteva dare 'e pietto e non c'era né spina, né uosso». Accossì, sciuta 'a mamma, restaie Vardiello, 'o quale pe no perde' tiempo scette a l'uorto a fare fossetelle coperte 'e sproccola e terreno pe 'ncappà 'e peccerille, quanno, a 'o meglio d''o lavore, s'addonaie ca 'a voccola faceva 'o spassiggio pe fora 'a cammara, pe 'a quale cosa commenzaie a dice': «Sciò, sciò, frusta ccà, passa llà»; ma 'a voccola non se moveva 'e pede e Vardiello, vedenno ca 'a gallina aveva 'e ll'aseno, appriesso a 'o sciò sciò se mese a sbatte' 'e piede, appriesso a 'o sbatte' d''e piede a tirà 'a coppola, appriesso a 'a coppola 'e tiraie no lacanaturo, che, centola pe miezo, 'e fece fare 'o papariello e stennecchià 'e piede. Visto Vardiello sta mala desgrazia, pensaie 'e remmedià a 'o danno e, fatto d''a necessetà vertute, azzò no refreddassero l'ova, sbracatose subeto se sedette 'ncoppa a 'o nido: ma, datoce 'e cuorpo, ne fece na frittata. Visto ca l'aveva fatta doppia 'e figura, appe a dare 'e capo pe 'e mura; a ll'utemo, perché ogne dolore torna a voccone, sentennose pepolià 'o stommaco se resorvette 'nnorcarese 'a voccola; e perzò, spennatola e 'nfilatola a no bello spito, fece no gran focarone e commenzaie ad arrostirela; e, essenno adesa cotta, pe fare tutte 'e cose a\ntiempo stese no bello cannavaccio 'e colata 'ncoppa no cascione viecchio e pigliato n'arciulo scese a 'a cantina a spinolà no quartarulo. E stanno a 'o meglio d''o mette' vino, 'ntese no rommore, no fracasso, no streverio pe 'a casa, che parevano cavalle armate: pe 'a quale cosa tutto sorriesseto votato l'uocchie vedde no gattone che cu tutto 'o spito se n'aveva zeppoliata 'a voccola e n'autra l'era appriesso gridanno cu 'a parte. Vardiello pe remmedià a sto danno se lassaie comme a lione scatenato 'n cuollo a 'a gatta e pe 'a pressa lassaie spilato 'o quartarulo e, dapo' avere fatto a secutame chisso pe tutte 'e pentune d''a casa, recuperaie 'a gallina ma se ne scorze 'o quartarulo; dove tornato Vardiello, e visto ca l'aveva fatta 'e colata, spinolaie isso perzì 'a votte 'e ll'arma pe 'e cannelle 'e ll'uocchie. Ma, perché l'aiutava 'o iodizio, per remmedià a sto danno, azzò 'a mamma no s'addonasse 'e tanta ruina, pigliaie no sacco raso raso, varro varro, chino chino, zippo zippo e a curmo a curmo 'e farina e 'a sparpogliaie pe 'ncoppa a 'o 'nfuso. Co tutto chesto, facenno 'o cunto cu 'e deta d''e desastre socciesse e pensanno c'avenno fatto scassone d'asenetate perdeva 'o iuoco cu 'a grazia 'e Grannonia, fece resoluzione 'e core 'e no farese ashià vivo da 'a mamma. Perzò, dato drinto 'a fesina 'e nuce conciate che 'a mamma 'e dicette ch'era 'e tuosseco, maie levaie mano fi' che no scoperze 'a petena e, chinose buono 'a panza, se 'ncaforchiaie drinto a no furno. Fra chisto miezo venne 'a mamma, e, tozzolato no gran piezzo, visto ca nesciuno 'a senteva, dette no caucio a 'a porta e, trasuta drinto e chiammanno a gran voce 'o figlio, vedenno ca nesciuno responneva se 'nzonnaie 'o male iuorno e, reforzanno 'e doglie, auzaie chiù forte 'e strille: «O Vardiello, o Vardiello, haie 'a sordia, che no siente? haie 'e iorde, che no curre? haie 'a pipitola, che no respunne? dove sì, faccie 'e 'mpiso? dove sì squa-\ngliato, mala razza? che t'avesse affocato 'n foce, quanno te fice!». Vardiello, che 'ntese sto greciglio, a ll'utemo cu na vocella pietosa pietosa dicette: «Eccome cà: so' drinto 'o furno e no me vederrite chiù, mamma mia». «Perché?» respose 'a negra mamma. «Perché so'ntossecato», leprecaie 'o figlio. «Ohimè», soggionze Grannonia, «e comme haie fatto? che causa haie avuto 'e fare sto 'mecidio? e chi t'ha dato 'o tuosseco?». E Vardiello 'e contaie na ped na tutte 'e belle prove c'aveva fatto, pe 'a quale cosa voleva morì, e non restà chiù pe spremmiento a 'o munno. Sentenno ste cose 'a mamma negra se vedde, 'mara se vedde, appe da fare e che dire pe levà da capo a Vardiello st'omore malenconeco e, perché 'e voleva no bene svisciolato, cu darele certe autre cose sceroppate 'e levaie da chiocca 'a cosa d''e nuce conciate, ca non erano venino, ma conciamiento 'e stommaco. Accossì, accordatolo 'e bone parole e fattole mille carezzielle, 'o tiraie da drinto 'o furno e, datole no bello tuocco 'e tela, 'e dicette che 'o fosse iuto a venne', avvertennolo a non trattà sta facenna cu perzune 'e troppo parole. «Bravo!» dicette Vardiello. «Mo te servo 'e musco, no dobetà!». E, pigliatose 'a tela, iette gridanno pe 'a cetate 'e Napole, dove portaie sta mercanzia: «Telo, telo!». Ma a quante 'e decevano: «Che tela è chesta?», isso responneva: «No faie pe 'a casa mia, c'haie troppo parole». E si n'autro 'e deceva: «Comme 'a vinne?», isso 'o chiammava cannarone e che l'aveva scellevrellato e rutto 'e chiocche. All'utemo, veduto drinto no cortiglio 'e na casa desabetata pe 'o monaciello na certa statola 'e stucco, 'o poverommo, spedato e stracco 'e ire tanto 'n vota, se sedette 'ncoppa a no puoio e, non vedenno trafecà nesciuno pe chella casa, che pareva casale saccheiato, tutto maravegliato dicette a 'a statola: «Dì, cammarata,\n'nce abita nullo a sta casa?». E, vedenno ca no responneva, 'e parze ommo 'e poco parole e dicette: «Vuoite accattà sta tela, ca te faccio buon mercato?». E, vedenno 'a statola puro zitto, dicette: «Affé, ch'aggio trovato chello che ieva cercanno: pigliatella e fattela vede' e dammene chello che vuoie, ca craie torno pe 'e fellusse». Cossì ditto, lassaie 'a tela dove s'era assettato, che 'o primmo figlio d''a mamma che 'nce trasette pe quarche servizio necessario, trovato 'a sciorta soia, se ne l'auzaie. Tornato Vardiello a 'a mamma senza 'a tela e contato 'o fatto comme passava, l'appe a venì l'antecore, decennole: «Quanno metterai cellevriello a siesto? vide quanta me n'haie fatte! arrecordatelle! ma io stessa me 'o corpo ped esse' troppo tennera 'e premmone: non t'aggio a 'a primma aggiustato 'e cammie e mo me n'addono, ca miedeco pietuso fa 'a chiaia 'ncorabele. Ma tanta me ne faie pe fi' che buono 'nce 'nturze e farrimmo cunte luonghe». Vardiello da l'autra parte diceva: «Zitto, mamma mia, ca non sarrà quanto se dice! vuoie autro che 'e tornise scognate nuove nuove? che te cride, ca so' d''o Ioio e ca non saccio 'o cunto mio? ha da venì craie, da ccà a bello vede' non 'nc'è tanto, e vederraie si saccio mette' na maneca a na pala». Venuto 'a mattina quanno l'ombre d''a Notte secotate da 'e sbirre d''o Sole sfrattano 'o paiese Vardiello se conzegnaie a 'o cortiglio, dove era 'a statola, dicenno: «Bonnì, messe': staie commodo pe dareme chille quattro picciole? ora susso, pagame 'a tela». Ma, vedenno ca 'a statola era muta, deze 'e mano a na savorra e 'nce 'a schiaffaie cu tutta 'a forza 'e ponta 'n miezo a l'arca d''o pietto, tanto che 'e roppe na vena, che fu 'a sanetate d''a casa soia, pocca, scaruppate quattro mazzacane, scoperze na pignata chiena 'e scute d'oro, 'a quale afferrato a doie mano corze a scapizzacuollo a 'a casa gridanno: «Mamma, mamma, quanta lupine russe, quantane, quantane!».\n'A mamma, visto 'e scuti e sapenno ca 'o figlio averria sprubecato 'o fatto, 'e dicette che fosse stato a pede 'a porta pe quanno passava 'o caso-recotta, ca 'e voleva accattà no tornese 'e latto. Vardiello, ch'era no pappone, subeto se sedette 'n mocca 'a porta e 'a mamma fece grannaneià pe chiù 'e mez'ora da 'a fenestra chiù 'e seie rotola 'e passe e fico secche, 'e quale Vardiello adunanno strillava: «O mamma, o mamma, caccia concole, miette cavate, apara tinelle, ca si dura sta chioppeta sarrimmo ricche!». E, comme se n'appe chiena bona 'a panza, se ne sagliette a dormì. Occorze che no iuorno, facenno a costeiune dui lavorante, esche 'e corte, pe na pretennenzia 'e no scuto d'oro trovato 'n terra, ce arrivaie Vardiello e dicette: «Comme site arcasene a litechià pe no lupino russo 'e chiste, d''e quali io non ne faccio stimma, pocca n'aggio trovato na pignata chiena chiena». 'A Corte, 'nteso chesto, aprennoce tanto d'uocchie 'o 'nzammenaie e dicette comme, quanno e cu chi avesse trovato sti scute. A 'o quale respose Vardiello: «L'aggio trovato a no palazzo, drinto n'ommo muto, quanno chiovettero passe e fico secche». 'O iodece, che 'ntese sto sbauzo 'e chinta 'n macante, adoraie 'o negozio e decretaie che fosse remisso a no spitale, comme a iodece competente suio. Cossì 'a 'gnoranzia d''o figlio fece ricca 'a mamma e 'o iodizio d''a mamma remmedeiaie a l'asenetate d''o figlio. Pe 'a quale cosa se vedde chiaro che nave che coverna buon pelota, è gran desgrazia quanno tozza a scuoglio»."
  },
  {
    "text": "LO POLECE TRATTENEMIENTO QUINTO DE LA IORNATA PRIMMA No re, c'aveva poco penziero, cresce no polece granne quanto no crastato, 'o quale fatto scortecà, offe' 'a figlia pe premmio a chi conosce 'a pella. N'uorco 'a sente a l'adore e se piglia 'a prencepessa: ma da sette figli 'e na vecchia cu autetante prove è liberata. Risero a schiattariello 'o prencepe e 'a schiava d''a 'gnoranzia 'e Vardiello, e laudaro 'o iodizio d''a mamma, che seppe antevede' e remmedià a 'e bestialetate soie: ed, essenno sollecetata Popa a dice', comme tutte l'aute mesero 'e chiave a 'o chiacchiarà, commenzaie essa a dice': «Sempre 'e resoluzione senza iodizio portano 'e ruine senza remmedio; chi se coverna da pazzo da sapio se dole, comme soccesse a 'o re d'Automonte che, pe no spreposeto a quatto sole, fece na pazzia 'n cordoana, mettenno a pericolo senza mesura 'a figlia e l'onore. Essenno na vota 'o re d'Automonte 'mozzecato da no polece, pigliatolo cu na bella destrezza 'o vedde cossì bello e chiantuto che 'e parze coscienzia 'e settenziarelo 'ncoppa 'o talamo 'e ll'ogna e perzò miselo drinto na carrafa e, notrennolo ogne iuorno cu 'o sango d''o propio vraccio, fu 'e cossì bona crescenza, che 'n capo 'e sette mise, bisognanno cagnarele luoco, deventaie chiù gruosso 'e no crastato. 'A quale cosa vedenno 'o re 'o fece scortecà, e, conciata 'a pelle, iettaie no banno: che chi avesse canosciuto 'e che anemale fosse 'o cuoiero l'averria dato 'a figlia pe moglie'. Dove sprubecato che fu sto manefesto, corzero 'e gente a morra e vennero da culo d''o munno pe trovarese a sto scrutinio e tentà 'a sciorta lloro. E chi diceva ch'era 'e gatto maimone, chi 'e lupo cervie', chi 'e cu-\ncotriglio e chi 'e n'anemale e chi 'e n'autro; ma tutte n'erano ciento miglia da rasso e nesciuno cu ll'eva a 'o chiuovo. All'utemo ionze a sta notomia n'uorco, 'o quale era 'a chiù strasformata cosa d''o munno, che 'n vederelo schitto faceva venì 'o tremmolese, 'o filatorio, 'a vermenara e 'o iaio a 'o chiù arresecato giovane 'e sto munno. Ora chisso, a pena arrivato e moscheianno e annasanno 'a pella, couze subeto da miezo a miezo decenno: «Chisso cuoiero è 'e ll'arcenfanfaro d''e pulece». 'O re, che vedde ca l'aveva 'nzertata a milo shiuoccolo, pe no mancà 'a parola fece chiammà Porziella, 'a figlia, 'a quale non mostrava autro che latte e sango: bene mio, ca vedive no fusillo e te 'a schiudive cu l'uocchie, tanto era bella. A 'a quale dicette 'o re: «Figlia mia, tu saie 'o banno c'aggio iettato e saie chi songo io. All'utemo, no me pozzo dare arreto d''a prommessa: o re o scorza 'e chiuppo, 'a parola è data, besogna compirela anche me crepa 'o core. Chi poteva 'mmagenarese ca sta beneficiata toccasse a n'uorco? ma pocca no se cotola fronna senza 'a volontate d''o cielo, besogna crede' che sto matremonio sia fatto 'nprimma là 'ncoppa e po' cà bascio. Aggiete adonca pacienzia, e se sì figlia benedetta no leprecà a 'o tata tuio, ca me dice 'o core ca starrai contenta, perché spisso drinto no ziro 'e preta rosteca ce so' trovate 'e tresore». A Porziella sentenno st'ammara resoluzione s'ascoraro l'uocchie, se 'gnallette 'a faccia, cascaro 'e lavra e tremmaro 'e gamme e fu 'm pizzo 'm pizzo 'e dare vuolo a 'o farcone 'e ll'arma dereto a 'a quaglia d''o dolore. All'utemo, rompenno a chiagne' e sparanno 'a voce, dicette a 'o patre: «E che male servizie aggio fatto a 'a casa, che me sia data sta pena? che male termene aggio usato cu vuie, che sia data 'n mano 'e sto paputo? o negrecata Porziella! ed ecco volontariamente comm'a donnola ire 'n canna 'e sto ruospo; ed ecco pecora\nsbentorata esse' furto 'e no lupo menaro! chesta è l'affezzione che puorte a 'o sango tuio? chisto è l'ammore che mustre a chi chiammave popella 'e ll'arma toia? cossì scraste da 'o core chi è parte d''o sango tuio? cossì te lieve da 'nanze l'uocchie chi è 'a visola 'e ll'uocchie tuoie? o patre, o patre crodele, non sì nato cierto 'e carne omana! l'orche marine te dezero 'o sango, 'e gatte sarvateche te dezero 'o latte! ma che dico anemale 'e maro e 'e terra? ogne anemale ama 'a razza soia, tu sulo haie contracore e 'n savuorrio 'a semmenta propia, tu schitto hai contra stommaco 'a figlia! oh che meglio m'avesse strafocato mammama, che 'a connola fosse stato lietto martoro, 'a zizza d''a notriccia vessica 'e tuosseco, 'e fasce chiappe e 'o siscariello che m'attaccaro 'n canna fosse stato mazara, pocca doveva corre' sta mala sciagura, a vedereme sto male iuorno a canto, a vedereme accarezzata da na mano d'arpia, abbracciata da doi stenche d'urzo, vasata da doi sanne 'e puorco!». Chiù voleva dice', quanno 'o re, 'nfomatose tutto, 'e dicette: «Senza collera, ca 'o zuccaro vale caro! chiano, ca 'e brocchie' so' 'e chiuppo! appila, ca esce feccia! zitto, non pipità, ca sì troppo mozzecutola, lengoruta e forcelluta! chello che faccio io è ben fatto! no 'mezzà 'o patre 'e fare figlie! scumpela, e 'nficcate ssa lengua dereto e non fare che me saglia 'o senapo, ca si te mecco ste granfe adduosso non te lasso zervola sana e te faccio pigliar sto terreno a diente! vide fieto d''o culo mio ca vo' fare 'e ll'ommo e mette' legge a 'o patre! da quanno niccà na c'ancora 'e fete 'a vocca 'e latte ha da leprecà a 'e voglie mie? priesto, toccale 'a mano e a sta medesema pedata tocca a 'a vota d''a casa soia, ca non voglio tene' manco no quarto d'ora 'nnante a ll'uocchie sta faccie sfrontata presentosa». 'A negra Porziella, che se vedde a ste retaglie, cu na facce 'e connannato a morte, cu n'uocchio 'e spiritato, cu na vocca 'e chi ha pigliato 'o Domene Agostino, cu\nno core 'e chi sta fra 'a mannara e 'o cippo, pigliaie pe mano l'uorco, da 'o quale, senza compagnia, fu strascinata a no vosco dove l'arvole facevano palazzo a 'o prato che non fosse scopierto da 'o Sole, 'e shiumme se gualiavano che pe cammenà a 'o scuro tozzavano pe 'e prete e l'anemale sarvateche senza pagà fida gaudevano no Beneviento e ievano secure pe drinto chelle macchie dove non ci arrivava maie ommo si non aveva sperduto 'a strata. A sto luoco nigro comm'a cimmenera appilata, spaventuso comme facce 'e 'nfierno 'nc'era 'a casa 'e ll'uorco, tutta tapezzata e aparata 'ntuorno d'ossa d'uommene che s'aveva cannariato. Conzidera mo chi è cristiano 'o tremmoliccio, 'o sorreiemiento, l'assottigliamiento 'e core, 'o filatorio, 'o spaviento, 'a quatra 'e vierme e 'a cacavessa c'appe 'a povera figliola: fà cunto ca no 'e restaie sango adduosso. Ma chesto non fu niente, non fu zubba a 'o riesto d''o carrino, pocca nanze pasto appe cice' e dapo' pasto fave 'ngongole, perché, iuto a caccia, l'uorco tornaie a 'a casa tutto carreco 'e quarte d'accise, dicenno: «Mo non te puoie lamentà, moglie', ca non te coverno! eccote bona monizione 'e companateco, piglia e sguazza e vuoglieme bene, ca pò cade' 'o cielo ch'io non te faccio mancà 'o mazzeco». 'A negra Porziella, sputanno comm'a femmena prena, votaie 'a faccia da l'autra banna. L'uorco, che vedde sto motivo, dicette: «Chesso è dare confiette a puorce! ma no 'mporta: agge no poco 'e fremma fi'n craie matino, ca so' stato commitato a na caccia 'e puorce sarvateche, d''e quali te ne portarraggio no paro e farrimmo nozze 'n caudariello cu 'e pariente, pe conzomà cu chiù gusto 'o parentato». Cossì ditto ammarciaie pe drinto a 'o vosco, ed essa restata a trivolià a 'a fenestra passaie pe desgrazia da chella casa na vecchiarella, che, sentennose allancà da\n'a famme, 'e cercaie quarche refrisco. A 'a quale 'a negregata giovane respose: «O bona femmena mia, dio sape 'e core, ca sto 'n pote' 'e no zifierno, che no me porta a 'a casa autro che quarte d'uommene e piezze d'accise, che non saccio comm'aggio stommaco a vede' schitto ste schefienzie, tanto che passo 'a chiù misera vita che passasse mai arma vattiata. E pure so' figlia 'e re e puro so' cresciuta a pappalardielle e puro me so' vista drinto 'o grasso!». E cossì decenno se mese a chiagne' comm'a peccerella che se vede levà 'a marenna, tale che 'ntenneruto 'o core d''a vecchia, 'e dicette: «Crisce, bella figliola mia, no strude' sta bellezza chiagnenno, c'haie trovata 'a sciorta toia e so' ccà ped aiutarete a varda e a sella. Ora 'ntienne, io aggio sette figlie mascole, che vide sette gioielle, sette cierre, sette giagante: Mase, Nardo, Cola, Micco, Petrullo, Ascadeo e Ceccone, 'e quale hanno chiù vertute d''a rosa marina. E particolaremente, Mase, ogne vota che mette l'aurecchia 'n terra sente e ausoleia tutto chello che se fa pe trenta miglia da rasso; Nardo, ogne vota che sputa fa no gran mare 'e sapone; Cola, sempre che ietta no ferruccio fa no campo 'e rasole ammolate; Micco, tutte 'e vote che tira no spruoccolo fa no vosco 'ntricato; Petrullo, sempre che ietta 'n terra na stizza d'acqua fa no shiummo terribele; Ascadeo, ogne vota che tira na vreccia fa nasce' na torre fortissema e Ceccone ceca cossì diritto cu na valestra che tira no miglio da rasso a n'uocchio 'e na gallina. Ora cu l'aiuto 'e chiste, che so' tutte cortise, tutte ammoruse e averranno compassione d''o stato tuio, voglio vede' 'e levarete dalle granfe 'e st'uorco, ca sso bello muorzo gliutto non è pe 'o cannarone 'e sto paputo». «Maie a meglio tiempo 'e mo», respose Porziella, «ca 'a mal'ombra 'e maritemo è sciuto pe non tornà sta sera, e averriamo tiempo d'alippà e fare 'o filo». «Non pò esse' sta sera», leprecaie 'a vecchia, «ca sto no poco\nlontano; vasta, ca craie matino io e 'e figlie mieie sarrimmo 'nsieme a levarete da travaglio». Cossì ditto se partette e Porziella fatto no core largo largo arreposaie 'a notte. Ma, subeto che l'aucielle gridaro Viva 'o Sole! eccote venì 'a vecchia cu 'e sette figlie e, puostese Porziella 'n miezo, s'abbiaro a 'a vota d''a cetate; ma no foro no miezo miglio descuosto che, 'mpizzanno Mase l'aurecchie 'n terra, gridaie: «All'erta! olà! a nuie, ch'è vorpe! già l'uorco è tornato a 'a casa e non avenno ashiato sta figliola mo se 'int''a vene cu 'a coppola sotto titilleco ad arrivarence». Sentuto chesto, Nardo sputaie 'n terra e fece no maro 'e sapone, dove iunto l'uorco e vedenno sta 'nsaponata, corre a 'a casa e, pigliato no sacco 'e vrenna, se 'a 'mbroscinaie tanto e tanto pe 'e piede ch'a gran pena passaie sto 'ntuppo. Ma, tornato Mase a mette' l'aurecchia 'n terra, dicette: «A te, compagno, mo se 'int''a vene». E Cola iettato 'o ferruccio 'n terra sguigliaie no campo 'e rasola. Ma l'uorco, che se vedde serrato 'o passo, corre n'autra vota a 'a casa e se vestette da capo a piede 'e fierro, e, tornato, scavallaie sto fuosso. Ma Mase, 'mpizzato 'e nuovo l'aurecchie 'n terra, gridaie: «Su su, arme arme, ca mo te vide ccà l'uorco cu na carrera che vola». E Micco lesto cu 'o spruoccolo fece sorie' no vosco terrebelissemo, cosa difficele a spercià. Ma comme ionze l'uorco a sto male passo, caccia mano a na cortella carrese che portava a lato ed accommenza a fare cade' da ccà no chiuppo da llà no cierro, da na parte a fare tommolià no corognale da n'autra no suorvo peluso, tanto che 'n quattro o cinco cuorpe stese 'o vosco 'n terra e scette scapolo da chisso 'ntrico. Mase, che teneva l'aurecchie a leparo, tornaie ad auzà 'a voce: «No stammo comme 'nce radessemo, ca l'uorco ha puosto l'ascelle e mo te 'o vide a 'e spalle nostre». Chesto sentuto, Petrullo pigliaie da na fontanella, che pisciava a stizza a stizza da na quachiglia 'e preta,\nno surzo d'acqua e, sbruffatola 'n terra, lloco te vediste no gruosso shiummo. L'uorco, che vedde st'autro 'mpiedeco e ca non tanta faceva pertosa quanta trovavano appelarelle, se spogliaie nudo nudo e passaie a natune cu 'e vestite 'n capo da l'autra banna. Mase, che metteva l'aurecchia ad ogne pertuso, sentette 'o fruscio 'e carcagna 'e ll'uorco e dicette: «Sto negozio nuostro ha pigliato 'e granceto, e già l'uorco fa no vatte' 'e tallune, che 'o cielo te 'o dica pe mene. Perzò stammo 'n cellevriello e reparammo a sta tempesta, si no simmo iute». «Non dubetà», dicette Ascadeo, «ca mo chiarisco sto brutto pezzente» e, dicenno chesto, tiraie na vreccia e fece appare' na torre, dove se schiaffaro subeto drinto, varrianno 'a porta. Ma, arrivato l'uorco e visto ca s'erano puoste 'n sarvo, corre a 'a casa e pigliaie na scala 'e vennegnà e 'ntorzatasella 'n cuollo corze a 'a torre. Mase, che steva cu l'aurecchie pesole, sentette da lontano 'a venuta 'e ll'uorco e dicette: «Mo simmo a ll'utemo d''a cannela d''e speranze; a Ceccone sta l'utemo refugio d''a vita nostra, ca l'uorco mo torna e cu na furia granne! ohimè ca me sbatte 'o core e me 'nzonno 'a mala iornata!». «Comme sì cacavrache!» respose Ceccone, «lassa fare a Menechiello, e vi' si cu ll'o 'm ponta cu 'e parrette». Cossì decenno, eccote l'uorco appoia 'a scala e commenza ad arrampinarese: ma Ceccone, pigliatolo 'e mira e cacciatole na lanterna, 'o fece cade' luongo luongo comm'a piro 'n terra, e, sciuto da 'a torre, cu 'o cortellaccio stisso che portava 'e tagliaie 'o cuollo, comme se fosse 'e caso ricotta. 'O quale portattero cu n'allegrezza granne a 'o re, che, giubeleianno d'avere recoperato 'a figlia, pocca s'era ciento vote pentuto d'averela data a n'uorco, fra poche iuorne 'e trovaie no bello marito, facenno ricche 'e sette figlie e 'a mamma c'avevano spastorato 'a figlia da na vita cossì 'nfelice, no lassanno 'e chiammarese\nmille vote corpato cu Porziella, che pe no crapiccio 'e viento l'aveva posta a tanto pericolo, senza penzà quanto arrore commette chi va cercanno ova 'e lupo e piettene 'e chinnece»."
  },
  {
    "text": "LA GATTA CENNERENTOLA TRATTENEMIENTO SIESTO DE LA IORNATA PRIMMA Zezolla, 'nmezzata da 'a maiestra ad accide' 'a matreia e credenno cu farele avere 'o patre pe marito d'esse' tenuta cara, è posta a 'a cucina; ma, pe vertute d''e fate, dapò varie fortune se guadagna no re pe marito. Parzero statole 'e ascoltante a sentì 'o cunto d''o polece e facettero na dechiaratoria d'asenetate a 'o re catammaro, che mese a tanto riseco l'interesse d''o sango e 'a soccessione d''o stato pe na cosa 'e vrenna. Ed essenno tutte appilate, Antonella spilaie d''a manera che secota: «Sempre 'a 'nmidia 'int''o maro d''a malignetate appe 'n cagno 'e vessiche 'a guallara e dove crede 'e vede' autro annegato a maro essa se trova o sott'acqua o tozzato a no scuoglio; comme 'e cierte figliole 'nmediose me va 'm penziero 'e ve contà. Saperrite donca che era na vota no prencepe vidolo, 'o quale aveva na figliola accossì cara che no vedeva ped autro uocchio; a 'a quale teneva na maiestra princepale, che 'a 'nmezzava 'e catenelle, 'o punto 'n aiero, 'e sfilatielle e l'afreco perciato, monstrannole tant'affezzione che non s'abbasta a dice'. Ma, essennose 'nzorato 'e frisco 'o patre e pigliata na focoliata marvasa e 'miciata d''o diantane, commenzaie sta mardetta femmena ad avere 'n savuorrio 'a figliastra, facennole cere brosche, facce storte, uocchie gronnuse 'e farela sorreie', tanto che 'a scura peccerella se gualiava sempre cu 'a maiestra d''e male trattamiente che 'e faceva 'a matreia, dicennole: «O dio, e non potisse esse' tu 'a mammarella mia, che me fai tante vruoccole e cassesie?». E tanto secotaie a fare sta cantelena che, puostole no vespone a l'aurecchie, cecata da mazzamauriello, 'e dicette na vota: «Se tu vuoi fare a muodo 'e sta capo pazza, io\nte sarraggio mamma e tu me sarrai cara comm'a 'e visciole 'e st'uocchie». Voleva secotià a dice' quanno Zezolla (che cossì 'a figliola aveva nomme) dicette: «Perdoname, si te spezzo parola 'n mocca. Io saccio ca me vuoi bene, perzò zitto e zuffecit: 'nmezzame l'arte, ca vengo da fore, tu scrive io firmo». «Ora susso», leprecaie 'a maiestra, «siente buono, apre l'aurecchie e te venerà 'o pane ianco comm'a 'e shiure. Comme esce patreto, dì a matreiata ca vuoi no vestito 'e chille viecchie che stanno drinto 'o cascione granne d''o retretto, pe sparagnà chisto che puorte 'n cuollo. Essa, che te vo' vede' tutta pezze e peruoglie, aprerà 'o cascione e dirrà: Tiene 'o copierchio. E tu, tenennolo, mentre iarrà scervecanno pe drinto, lassalo cade' 'e botta, ca se romparrà 'o cuollo. Fatto chesto, tu sai ca patreto farria moneta fauza pe contentarete e tu, quanno te fa carizze, pregalo a pigliareme pe moglie', ca viata te, ca sarrai 'a patrona d''a vita mia». 'Ntiso chesto Zezolla 'e parze ogn'ora mill'anne e, fatto compritamente 'o conziglio d''a maiestra, dapo' che se fece 'o lutto pe 'a desgrazia d''a matreia, commenzaie a toccà 'e taste a 'o patre, che se 'nzorasse cu 'a maiestra. Da principio 'o prencepe 'o pigliaie a burla; ma 'a figliola tanto tiraie 'e chiatto fi' che couze 'e ponta, che a l'utemo se chiegaie a 'e parole 'e Zezolla e pigliatose Carmosina, ch'era 'a maiestra, pe moglie' fece na festa granne. Ora, mentre stavano 'e zite 'n tresca, affacciatase Zezolla a no gaifo d''a casa soia, volata na palommella 'ncoppa no muro, 'e dicette: «Quanno te vene golio 'e quarcosa, mannal'addemannà a 'a palomma d''e fate a l'isola 'e Sardegna, ca l'averrai subeto». 'A nova matreia pe cinco o seie iuorne affummaie 'e carizze a Zezolla, sedennola a 'o meglio luoco d''a tavola, dannole 'o meglio muorzo, mettennole 'e meglio vestite; ma, passato a mala pena no poco 'e tiempo, man-\nnato a monte e scordato affatto d''o servizio receputo (oh, trista l'arma c'ha mala patrona!) commenzaie a mette' 'mpericuoccolo seie figlie soie, che fi'n tanno aveva tenuto secrete; e tanto fece cu 'o marito, che receputo 'n grazia 'e figliastre 'e cadette da core 'a figlia propia, tanto che, scapeta oie manca craie, venne a termene che se redusse da 'a cammara a 'a cocina e da 'o vardacchino a 'o focolà, da 'e sfuorge 'e seta e d'oro a 'e mappine, da 'e scettre a 'e spite, né sulo cagnaie stato, ma nomme perzì, che da Zezolla fu chiammata Gatta Cennerentola. Soccesse c'avenno 'o prencepe da ire 'n Sardegna pe cose necessarie a 'o stato suio, dommannaie na ped na a 'Mperia Calamita Shiorella Diamante Colommina Pascarella, ch'erano 'e seie figliastre, che cosa volessono che 'e portasse a 'o retuorno: e chi 'e cercaie vestite da sforgià, chi galantarie pe 'a capo, chi cuonce pe 'a faccia, chi iocarielle pe passà 'o tiempo e chi na cosa e chi n'autra. Ped utemo, quase pe delieggio, dicette a 'a figlia: «E tu, che vorrisse?». Ed essa: «Nient'autro, se non che me raccommanne a 'a palomma d''e fate, decennole che me manneno quarcosa; e si te 'o scuorde non puozze ire né 'nanze né arreto. Tiene a mente chello che te dico: arma toia, maneca toia». Iette 'o prencepe, fece 'e fatte suoie 'n Sardegna, accattaie quanto l'avevano cercato 'e figliastre e Zezolla 'e scie 'e mente; ma, 'nmarcatose 'ncoppa a no vasciello e facenno vela, non fu possibele mai che 'a nave se arrassasse da 'o puorto e pareva che fosse 'mpedecata da 'a remmora. 'O patrone d''o vasciello, ch'era quase desperato, se pose, pe stracco, a dormì e vedde 'n suonno na fata, che 'e dicette: «Sai perché non potite scazzellà 'a nave da 'o puorto? perché 'o prencepe che vene cu vui ha mancato 'e promessa a 'a figlia, allecordannose 'e tutte fora che d''o sango propio». Se sceta 'o patrone, conta 'o suonno a 'o prencepe, 'o quale, confu-\nso d''o mancamiento c'aveva fatto, ieze a 'a grotta d''e fate, e, arrecommannatole 'a figlia, dicette che 'e mannassero quarcosa. E ecco scette fora da 'a spelonca na bella giovane, che vedive no confalone, 'a quale 'e dicette ca rengraziava 'a figlia d''a bona memoria e che se gaudesse ped ammore suio: cossì decenno 'e dette no dattolo, na zappa, no secchietiello d'oro e na tovaglia 'e seta, dicenno che l'nu era pe pastenà e l'autra pe coltevà 'a chianta. 'O prencepe maravigliato 'e sto presiento se lecenziaie da 'a fata a 'a vota d''o paiese suio e, dato a tutte 'e figliastre quanto avevano desiderato, deze finalmente a 'a figlia 'o duono che 'e faceva 'a fata. 'A quale, cu na preiezza che non capeva drinto 'a pella, pastenaie 'o dattolo a na bella testa, 'o zappoleiava, adacquava e cu 'a tovaglia 'e seta matino e sera l'asciucava, tanto che 'n quatto iuorne cresciuto quanto è 'a statura 'e na femmena ne scette fora na fata, dicennole: «Che deside'?». Alla quale respose Zezolla che desiderava quarche vota 'e scire fora 'e casa, né voleva che 'e sore 'o sapessero. Leprecaie 'a fata: «Ogne vota che t'è gusto, vieni a 'a testa e dì: Dattolo mio naurato, cu 'a zappetella d'oro t'aggio zappato, cu 'o secchietiello d'oro t'aggio adacquato, cu 'a tovaglia 'e seta t'aggio asciuttato; spoglia a te e vieste a me! E quanno vorrai spogliarete, cagna l'utemo vierzo, decenno: Spoglia a me e vieste a te!». Ora mo, essenno venuta 'a festa e sciute 'e figlie d''a maiestra tutte spampanate sterliccate 'mpallaccate, tutte zagarelle campanelle e scartapelle, tutte shiure adure cose e rose, Zezolla corre subeto a 'a testa e, ditto 'e parole 'nfrocicatole da 'a fata, fu posta 'n ordene comme na re-\ngina e, posta 'ncoppa n'acchinea cu dudece pagge linte e pinte, iette addove ievano 'e sore, che fecero 'a spotazzella pe 'e bellezze 'e sta penta palomma. Ma, comme voze 'a sciorte, venette a chillo luoco stisso 'o re, 'o quale, visto 'a spotestata bellezza 'e Zezolla, ne restaie subeto affattorato e dicette a no servetore chiù 'ntrinseco che se fosse 'nformato come potesse 'nformà sta bellezza cosa, e chi fosse e dove steva. 'O servetore a 'a medesema pedata 'e ieze retomano: ma essa, adonatose 'e ll'agguaito, iettaie na mano 'e scute ricce che s'aveva fatto dare da 'o dattolo pe chesto effetto. Chillo, allummato 'e sbruonzole, se scordaie 'e secotà l'acchinea pe 'nchirese 'e branche 'e fellusse ed essa se ficcaie 'e relanzo a 'a casa, dove, spogliata che fu comme 'e 'nmezzaie 'a fata, arrivaro 'e scerpie d''e sore, 'e quale, pe darele cottura, dicettero tante cose belle che avevano visto. Tornaie fra sto miezo 'o servetore a 'o re e dicette 'o fatto d''e scute; 'o quale, 'nzorfatose cu na zirria granne, 'e dicette che pe quatto frisole cacate aveva vennuto 'o gusto suio e che in ogne cunto avesse, l'autra festa, procurato 'e sape' chi fosse 'a bella giovane e dove s'ammasonasse sto bello auciello. Venne l'autra festa e, sciute 'e sore tutte aparate e galante, lassaro 'a desprezzata Zezolla a 'o focolaro; 'a quale subeto corre a 'o dattolo e, ditto 'e parole solete, ecco scettero na mano 'e dammecelle: chi cu 'o schiecco, chi cu 'a carrafella d'acqua 'e cocozze, chi cu 'o fierro d''e ricce, chi cu 'a pezza 'e russo, chi cu 'o pettene, chi cu 'e spingole, chi cu 'e vestite, chi cu 'a cannacca e collane e, fattala bella comme a no sole, 'a mesero a na carrozza a seie cavalle, accompagnata da staffie' e da pagge 'e livrera e, ionta a 'o medesemo luoco dove era stata l'autra festa, agghionze maraviglia a 'o core d''e sore e fuoco a 'o pietto d''o re. Ma repartutase e iutole dereto 'o servetore, pe no fa-\nrese arrivà iettaie na vranca 'e perne e 'e gioie, dove, remasose chill'ommo dabene a pizzoliarennelle, ca non era cosa da perde', essa ebbe tiempo 'e remmorchiarese a 'a casa e 'e spogliarese conforme a 'o soleto. Tornaie 'o servetore luongo luongo a 'o re, 'o quale dicette: «Pe l'arma d''e muorte mieie, ca si tu non truove chessa, te faccio na 'ntosa e te darraggio tante cauce 'n culo quante haie pile a ssa varva». Venne l'autra festa e, sciute 'e sore, essa tornaie a 'o dattolo e, continovanno 'a canzona fatata, fu vestuta soperbamente e posta drinto na carrozza d'oro, cu tante serviture atuorno che pareva pottana pigliata a 'o spassiggio 'ntorniata 'e tammà; e, iuta a fare cannavola a 'e sore, se partette, e 'o servetore d''o re se cosette a filo duppio cu 'a carrozza. Essa, vedenno che sempre l'era a 'e coste, dicette: «Tocca, cocchiero», e ecco se mese 'a carrozza a corre' 'e tutta furia e fu cossì granne 'a corzeta che 'e cascaie no chianiello, che non se poteva vede' 'a chiù pentata cosa. 'O servetore, che non potte iogne' 'a carrozza che volava, auzaie 'o chianiello da terra e 'o portaie a 'o re, dicennole quanto l'era socceduto. 'O quale, pigliatolo 'n mano, dicette: «Se 'o pedamiento è cossì bello, che sarrà 'a casa? o bello canneliero, dove è stata 'a cannela che me strude! o trepete d''a bella caudara, dove volle 'a vita! o belle suvà attaccate a 'a lenza d'Ammore, cu 'a quale ha pescato chest'arma! ecco, v'abbraccio e ve stregno e, si non pozzo arrevà a 'a chianta, adoro 'e radeche e si non pozzo avere 'e capitielle, vaso 'e vase! già fustevo cippe 'e no ianco pede, mo site tagliole 'e no nigro core; pe vui era auta no parmo e miezo 'e chiù chi tiranneia sta vita e pe vui cresce autrotanto 'e docezza sta vita, mentre ve guardo e ve possedo». Cossì dicenno chiamma 'o scrivano, commanna 'o trommetta e tu tu tu fa iettà no banno: che tutte 'e femmene d''a terra vengano a na festa vannuta e a no\nbanchetto, che s'ha puosto 'n chiocca 'e fare. E, venuto 'o iuorno destenato, oh bene mio che mazzecatorio e che bazzara che se facette! da dove vennero tante pastie' e casatielle? dove 'e sottestate e 'e porpette? dove 'e maccarune e graviuole? tanto che 'nce poteva magnà n'asserceto formato. Venute 'e femmene tutte, e nobele e 'gnobele e ricche e pezziente e vecchie e figliole e belle e brutte e buono pettenato, 'o re, fatto 'o profizzio, provaie 'o chianiello ad na ped na a tutte 'e commitate, pe vede' a chi iesse a capillo ed assestato, tanto che potesse canosce' da 'a forma d''o chianiello chello che ieva cercanno; ma, non trovanno pede che 'nce iesse a siesto, s'appe a desperà. Tuttavota, fatto stare zitto ogn'nu, dicette: «Tornate craie a fare n'autra vota penetenzia cu mico; ma, se mi volite bene, non lasciate nesciuna femmena a 'a casa, e sia chi si voglia». Disse 'o prencepe: «Aggio na figlia, ma guarda sempre 'o focolaro, ped esse' desgraziata e da poco e non è merdevole 'e sede' dove magnate vui». Disse 'o re: «Chesta sia 'n capo 'e lista, ca l'aggio da caro». Cossì partettero e 'o iuorno appriesso tornaro tutte e, 'nsiemme cu 'e figlie 'e Carmosina venne Zezolla, 'a quale, subeto che fu vista da 'o re, l'ebbe na 'nfanzia 'e chella che desiderava, tuttavota semmolaie. Ma, fornuto 'e sbatte', se venne a 'a prova d''o chianiello; ma non tanto priesto s'accostaie a 'o pede 'e Zezolla, che se lanzaie da se stisso a 'o pede 'e chella cuccupinto d'Ammore, comme 'o fierro corre a 'a calamita. 'A quale cosa vista 'o re, corze a farele soppressa d''e braccia e, fattola sede' sotto 'o vardacchino, 'e mese 'a corona 'n testa, commannanno a tutte che 'e facessero 'ncrinate e leverenzie, comme a regina loro. 'E sore vedenno chesto, chiene 'e crepantiglia, non avenno stommaco 'e vede' sto scuoppo d''o core lloro, se 'a\nsfilaro guatto guatto verso 'a casa d''a mamma, confessanno a dispietto loro ca pazzo è chi contrasta cu 'e stelle»."
  },
  {
    "text": "LO MERCANTE TRATTENEMIENTO SETTIMO DE LA IORNATA PRIMMA Cienzo rompe 'a capo a no figlio 'e no re, fuie da 'a patria e, liberato da no dragone, 'a 'nfanta 'e Pierde Sinno dapo' varie socciesse 'e deventa moglie'; ma 'ncantato da na femmena è liberato da 'o frate, 'o quale, pe gelosia avennolo acciso, scopiertolo 'nozente cu na certa erva 'e torna 'a vita. Non vasta a'magenarese quanto toccaie drinto a ll'ossa d'ogne nu 'a bona sciorte 'e Zezolla e quanto laudaro assai 'a liberaletate d''o cielo verzo sta fegliola, tanto iodecaro poco 'o castico d''e figlie d''a matreia, non essenno pena che non merita 'a soperbia né ruina che no stia bene a 'a 'nmidia. Ma 'nfra tanto che se senteva no vesbiglio 'n capo 'e sto socciesso, 'o prencepe Tadeo, puostose 'o dito ennece d''a mano deritta a travierzo d''a vocca, fece signale che ammafarassero, 'e quale tutto a no tiempo 'ncagliaro comme si avessero visto 'o lupo o comme scolaro che a 'o meglio d''o mormorià vede 'e 'mproviso trasì 'o mastro. E, fatto signo a Ciulla che arrancasse 'o suio, cossì decette: «Songo 'o chiù d''e vote 'e travaglie a ll'uommene sciamarre e pale che 'e schianano 'a strata a chella bona fortuna che non se 'magenava. E tale ommo mardice 'a chioppeta che 'e 'nfonne 'o caruso e non sa ca 'e porta abbonnanzia da dare sfratto a 'a famme, comme se vedde 'int''a perzona 'e no giovane, comme ve dirraggio. Dice ch'era na vota no mercante ricco ricco, chiammato Antoniello, 'o quale aveva dui figlie, Cienzo e Meo, ch'erano accossì simele che non sapive sceglie' l'nu dall'autro. Occorze che Cienzo, ch'era 'o primmogeneto, facenno a pretate a ll'Arenaccia cu 'o figlio d''o re 'e Napole, 'e roppe 'a chirecoccola; pe 'a quale cosa Antoniello 'nzorfato 'e dicette: «Bravo, l'haie fatta bona!\nscrivene a 'o paiese! vantate sacco, si non te scoso! miettela 'm perteca! và, c'hai rutto chillo che va' sei rana! a 'o figlio d''o re hai sfravecato 'o caruso? e non avive 'a meza canna, figlio 'e caperrone? ma che ne sarrà d''e fatte tuie? no te preggiarria tre caalle, c'hai male cocinato, che si trasisse dove sì sciuto manco t'assecuro da 'e manzolle d''o re, ca tu saie c'hanno 'e stenche longhe ed arrivano pe tutto e farrà cose 'e chelle che feteno». Cienzo, dapo' c'appe ditto e ditto 'o patre, respose: «Messe' mio, sempre aggio ntiso dice' ca è meglio 'a Corte che 'o miedeco a 'a casa. Non era peo s'isso scocozzava a me? so' provocato, simmo figliule, 'o caso è a rissa, è primmo delitto, 'o re è ommo 'e ragione; a ll'utemo, che me pò fare da ccà a ciento anne? chi non me vo' dare 'a mamma, me dia 'a figlia; chello che non me vole mannà cuotto, me 'o manna crudo; tutto 'o munno è paiese e chi ha paura se faccia sbirro». «Che te pò fare?» leprecaie Antoniello, «te pò caccià da sto munno, farete ire a mutà aiero; te pò fare mastro 'e scola cu na sparmata 'e 24 parme a fare cavalle a 'e pisce, perché 'mparano 'e parlà; te pò mannà cu no collaro 'e tre parme 'mposemato 'e sapone a 'ngaudiarete cu 'a vedola e pe parte 'e toccà 'a mano a 'a zita toccà 'e piedi a 'o patrino. Però, non stare cu 'o cuoiero a pesone tra 'o panno e l'azzimmatore, ma ammarcia a sta medesema pedata, che non se ne saccia né nova né vecchia d''o fatto tuio, azzò no 'nce rieste pe 'o pede: meglio è auciello 'e campagna che 'e gaiola. Eccote denà, pigliate no cavallo, d''e dui fatate che tengo a 'a stalla, e na cana, ch'è pure fatata, e no aspettà chiù: meglio è toccà 'e carcagna ch'esse' toccato 'e tallune; meglio è chiavarete 'e gamme 'n cuollo, che tene' 'o cuollo sotto a doie gamme; meglio è fare mille passe a 'a fine che restà cu tre passe 'e funa: si no te piglie 'e bertole, non t'aiutarrà né Baldo, né Bartolo». Cercannole 'a benedezione, se mese a cavallo, e, puo-\nstose 'a cagnola 'm braccio, commenzaie a camminà fora d''a cetate, ma, comme fu sciuto Porta Capoana, votatose capo dereto commenzaie a dice': «Tienete, ca te lasso, bello Napole mio! chi sa se v'aggio da vede' chiù, mautune 'e zuccaro e mura 'e pasta reale? dove 'e prete so' 'e manna 'n cuorpo, 'e trave 'e cannamele, 'e porte e finestre 'e pizze sfogliate! ohimè, che spartennome da te, bello Pennino, me pare 'e ire cu 'o pennone! scostannome da te, Chiazza Larga, me se stregne 'o spireto! allontanannome da te, Chiazza 'e ll'Urmo, me sento spartì l'arma! separannome da vui, Lanzie', me passa lanzata catalana! scrastannome da te, Forcella, me se scrasta 'o spireto da 'a forcella 'e st'arma! dove trovarraggio n'autro Puorto, doce puorto 'e tutto 'o bene d''o munno? dove n'autre Ceuze, dove l'agnolille d'Ammore fanno continue follora 'e contentizze? dove n'autro Pertuso, recietto 'e tutte l'uommene vertoluse? dove n'autra Loggia, dove alloggia 'o grasso, e s'affila 'o gusto? ohimè, ca no pozzo allontanareme da te, Lavinaro mio, se no faccio na lava da st'uocchie! no te pozzo lassà, o Mercato, senza ire mercato 'e doglia! no pozzo fare spartecasatiello da te, bella Chiaia, senza portà mille chiaie a sso core! a dio pastenache e fogliamolle, a dio zeppole e migliaccie, a dio vruoccole e tarantiello, a dio caionze e ciento figliole, a dio piccatiglie e 'ngrattinate, a dio shiore d''e cetate, sfuorgio d''a Talia, cuccopinto 'e ll'Auropa, schiecco d''o munno, a dio Napoli no plus, dove ha puosto 'e termene 'a vertute e 'e confine 'a grazia! me parto pe stare sempre vidolo d''e pignatte maretate, io sfratto da sto bello casale; torze meie, ve lasso dereto». E cossì decenno, e facenno no vierno 'e chianto drinto no Sole Leone 'e sospì, tanto camminaie che 'a primma sera, arrivato a no vosco da chella parte 'e Cascano 'o quale se faceva tene' 'a mula da 'o Sole fora 'e termene suoie, mentre se gaudeva cu 'o silenzio e cu\nl'ombre dov'era na casa vecchia a pede na torre, 'a quale tozzolata, 'o patrone, ch'era sospetto 'e forasciute, essenno già notte, non voze aperì, tale che 'o povero Cienzo fu costritto 'e stare drinto chella casa scarrupata e, 'mpastorato 'o cavallo 'miezo a no prato, se iettaie cu 'a cagnola a canto, 'ncoppa certa paglia che trovaie llà drinto. Ma non appe cossì priesto appapagnate l'uocchie che, scetato da l'abbaià d''a cana, sentette scarponià pe chillo vascio. Cienzo, ch'era anemuso e arresecato, cacciaie mano a 'a scioscella e commenzaie a fare no gran sbaratto a 'o scuro; ma, sentuto ca no cu ll'eva a nesciuno e che tirava a 'o viento, se tornaie a stennecchià. Ma da llà a n'autro poco, sentutose tirà pe 'o pede adaso adaso, tornato a dare 'e mano a 'a serrecchia, s'auzaie n'autra vota decenno: «Olà, tu me fruscie troppo mo! ma non serve a fare ste guattarelle! lassate vede', s'haie buono stommaco e scrapicciamonce, c'haie trovato 'a forma d''a scarpa toia!». A chesto parlà sentette no riso a schiattariello e po na voce 'n cupo, che dicette: «Scinne cà bascio, ca te dirraggio chi songo». Cienzo, senza perderese niente d'anemo, respose: «Aspetta, ca mo vengo» e tanto ieze a tentune che trovaie na scala, che ieva a na cantina dove, comme fu sciso trovaie na locernella allommata e tre comme a papute che facevano n'ammaro sciabacco, decenno: «Tresoro mio bello, comme te perdo!». 'A quale cosa visto Cienzo se mese isso perzì a trivolià pe conversazione e, dapo' chianto no buono piezzo avenno oramaie 'a Luna dato 'nmiezo cu l'azzettullo d''e ragge a 'a zeppola d''o cielo 'e dicettero chille tre che facevano 'o riepeto: «Ora và, pigliate sto tresoro, ch'è destenato a te schitto e saccetelo mantene'»; e, ditto chesto, squagliaro comme Chillo che maie pozza pare'. Isso, comme pe cierto pertuso vedde 'o sole, voze sa-\ngliresenne, ma non trovaie 'a scala; pe 'a quale cosa commenzaie a gridà tanto che 'o patrone d''a torre, ch'era trasuto a piscià drinto a chillo scarrupo, 'o 'ntese e, demannatolo che faceva e sentuto 'a cosa comme passava, iette a piglià na scala e sciso a bascio trovaie no gran tresoro, d''o quale volennone dare 'a parte a Cienzo, isso non ne voze niente e, pigliatose 'a cana e puostose a cavallo, se mese a camminà. E, essenno arrivato a no vosco ierremo e desierto che te faceva torce' 'a vocca tanto era scuro, trovaie na fata a pede no shiummo che, pe dare gusto a l'ombra d''a quale era 'nnammorato, faceva 'a biscia 'int''e prati e corvette pe 'ncoppa 'e prete che l'erano 'ntuorno na morra 'e malantrine pe levarele l'onore. Cienzo, che vedde sto male termene 'e spogliampise, mettenno mano a 'a sferra ne fece na chianca. 'A fata, che vedde sta prova fatta pe causa soia, 'e fece na mano 'e comprimiente e 'o 'nmitaie a no palazzo poco lontano, ca l'averria dato 'o contracammio d''o servizio che n'aveva recevuto. Ma Cienzo, decennole: «Non c'è 'e che, a mille grazie, n'autra vota recevo 'o faore, ca mo vado 'e pressa pe cosa che 'mporta», se lecenziaie e, camminato n'autro buono piezzo, trovaie no palazzo 'e no re, ch'era tutto aparato 'e lutto, tanto che te faceva scurà 'o core 'n vederelo. E, demannanno Cienzo 'a causa 'e sto viseto, 'e fu respuosto c'a chella terra 'ncera apparzeto no dragone cu sette teste, 'o chiù terribele che se fosse maie visto a 'o munno, 'o quale aveva 'e centre 'e gallo, 'a capo 'e gatto, l'uocchie 'e fuoco, 'e bocche 'e cane corzo, l'ascelle 'e sporteglione, 'e granfe d'urzo, 'a coda 'e serpe. «Ora, chisso se cannareia no cristiano 'o iuorno, e, essenno iuta fi' a 'o iuorno d'oie sta cosa, pe sciorte è toccato sta beneficiata a Menechella, figlia d''o re, pe 'a quale cosa 'nc'è 'o sciglio e 'o sbattetorio a 'a casa reale,\npocca 'a chiù pentata creatura 'e sto paiese ha da esse' 'nnorcata e gliottuta da no brutto anemale». Cienzo, che sentette chesso, se mese da parte e vedde venì Menechella, cu 'o strascino 'e lutto, accompagnata da 'e dammecelle 'e corte e da tutte 'e femmene d''a terra, che, sbattenno 'e mano e tirannose 'e zervole a cierro a cierro, chiagnevano 'a mala sciorta 'e sta povera giovane, dicenno: «Chi 'nce l'avesse ditto a sta scura figliola 'e fare cessione d''e beni d''a vita 'n cuorpo a sta mala vestia? chi 'nce l'avesse ditto a sto bello cardillo 'e avere pe gaiola 'o ventre 'e no dragone? chi 'nce l'avesse ditto a sto bello agnelillo 'e lassà 'a semmenta 'e sto stame vitale drinto a sto nigro fuollaro?». E chesto decenno ecco da drinto no caracuoncolo scire 'o dragone: oh mamma mia che brutta cera! fa cunto ca 'o Sole se 'ncaforchiaie pe paura drinto a 'e nuvole, 'o cielo se 'ntrovolaie e 'o core 'e tutte chelle gente deventaie na mummia e fu tale 'o tremmoliccio che no 'e sarria trasuto pe crestiero na resta 'e puorco. Cienzo, che vedde chesto, puosto mano a 'a sferra, tuffete, ne fece ire na capo 'n terra; ma 'o dragone, 'mbroscinato 'o cuollo a certa erva poco lontano, 'o 'nzeccaie subeto a 'a capo, comme lacerta quanno se iogne a 'a coda. Ma Cienzo, vedenno sta cosa, dicette: «Chi non asseconna non figlia» e, stregnuto 'e diente, auzaie no cuorpo cossì spotestato che 'e tagliaie 'n truonco tutte sette 'e capo, che se ne sautaro da 'o cuollo comm'a cece' da 'a cocchiara. A 'e quale levato 'e lengue e stipatoselle 'e sbelanzaie no miglio da rasso da 'o cuorpo, azzò no se fossero n'autra vota 'ncrastate 'nsiemme; e, pigliatose na vrancata 'e chell'erva c'aveva 'ncollato 'o cuollo cu 'a capo d''o dragone, mannaie Menechella a 'a casa d''o patre ed isso se iette a reposà a na taverna. Quanno 'o re vedde 'a figlia non se pò crede' 'a preiezza che ne fece; e, sentuto 'o muodo comm'era sta-\nta liberata, fece iettà subeto no banno che chi avesse acciso 'o dragone venesse a pigliarese 'a figlia pe moglie'. Sentuto chesto, no villano maliziuso, pigliatose 'e teste d''o dragone, iette a 'o re e 'e dicette: «Pe sto fusto è sarva Menechella! ste manzolle hanno liberata sta terra da tanta roina! ecco 'e teste, che so' testimonie d''o valore mio! perzò, ogne promessa è debeto!». 'O re, sentenno chesto, se levaie 'a corona da capo e 'a pose 'ncoppa 'a catarozzola d''o villano, che parette capo 'e forasciuto 'ncoppa a na colonna. Corze 'a nova 'e sto fatto pe tutta 'a terra, tanto che venne a ll'aurecchie 'e Cienzo, 'o quale dicette fra se medesemo: «Io veramente so' no gran catarchio: appe 'a Fortuna pe 'e capille e me 'a lassaie scappà da mano! chillo me vo' dare miezo 'o tresoro ed io ne faccio chillo cunto che fa 'o todisco 'e ll'acqua fresca! chella me vo' fare bene a 'o palazzo suio ed io ne faccio chillo caso che fa l'aseno d''a museca e mo so' chiammato a 'a corona ed io me sto comme 'a 'mbriaca d''o fuso, comportanno che me metta pede 'nante no pede peluso e che me leva pe mano sto bello trentanove no ioquatore vescazzuso e 'e vantaggio!». Cossì decenno da 'e mano a no calamaro, piglia 'a penna, stenne 'a carta e commenza a scrive': «Alla bellissema gioia d''e femmene, Menechella 'nfanta 'e Pierde Sinno. Avennote pe grazia d''o Sole Leone sarvato 'a vita, 'ntenno ca autro se fa bello d''e fatiche meie ed autro se mette 'nante d''o servizio c'aggio fatto. Perzò tu, che foste presente a 'o 'ntrico, puoie sacrede' 'o re d''o vero e no consentì ch'autro guadagna sta chiazza morta dove io aggio vottato 'e mescole; ca sarrà dovuto effetto 'e ssa bella grazia 'e regina e meretato premmio 'e sta forte mano 'e Scannarbecco. E pe scompetura te vaso 'e delecate manzolle. Da l'Ostaria 'e ll'Aurinale, oie dommeneca». Scritta sta lettera e sigillata cu 'o pane mazzecato, 'a\nmese 'n mocca a 'a cagnola, dicenno, «Và, curre correnno e portala a 'a figlia d''o re e non 'a dare ad autro che 'n mano propria 'e chella facce d'argiento». 'A cagnola quase volanno corze a 'o palazzo reiale e, sagliuto a 'a scala, trovaie 'o re che faceva ancora zeremonie cu 'o zito; 'o quale, vedenno sta cagnola cu 'a lettera 'n mocca, ordinaie che se pigliasse; ma non 'a voze dare a nesciuno e, sautanno 'nzino a Menechella, 'nce 'a pose 'n mano. 'A quale auzatose da 'a seggia e, fatto leverenzia a 'o re, 'nce 'a deze azzò 'a leiesse e isso, leiutala, ordinaie che se iesse dereto 'a cagnola a vede' dove trasesse e facessero venì 'o patrone suio 'nante ad isso. Iutole donca appriesso duie cortisciane, arrivaro a 'a taverna, dove trovato Cienzo e fattole 'a 'mmasciata da parte d''o re, 'o carriaro verzo 'o palazzo; dove arrivato a 'a presenza reale, fu demannato comme se vantava d'avere acciso 'o dragone, se 'e teste l'aveva portato chill'ommo ch'era coronato a canto ad isso. E Cienzo responnette: «Sso villano meretarria na mitria 'e carta reiale chiù priesto che na corona, pocca è stato cossì sfacciato 'e darete a rentenne' vessiche pe lanterne; e che sia 'o vero ch'io aggia fatto sta prova, e non sto varva d'annecchia, facite che vengano 'e teste d''o drago, ca nesciuna te pò servì 'e testemmonia ped esse' senza lengua, 'e quali, pe ve sacrede' d''o fatto, l'aggio portate 'n iodizio». Cossì decenno mostraie 'e lengue, che 'o villano restaie tutto 'e no piezzo e non sapeva che l'era socciesso; tanto chiù che Menechella soggionze: «Chisso è isso! ah villano cane, ca me l'aveva calata!». 'O re, sentenno chesto, levaie 'a corona 'e capo a chillo cuoiero cotecone e 'a mese a Cienzo e, volennolo mannà 'n galera, Cienzo 'e cercaie 'a grazia pe confonne' cu termine 'e cortesia 'a 'nnescrezzione soia; e, fatto apparecchià 'e tavole, fecero no magnà 'e signore, 'o quale scomputo se iezero a corcà a no bello\nlietto addoruso 'e colata, dove Cienzo, auzanno 'e trofei d''a vittoria avuta cu 'o dragone, trasette trionfanno a 'o Campeduoglio d'Ammore. Ma venuto 'a matina quanno 'o Sole ioquanno 'o spatone a doie mano d''a luce 'n miezo 'e stelle grida: arreto canaglia! Cienzo, vestennose 'nante na fenestra, vedde faccefronte na bella giovane e votatose a Menechella dicette: «Che bella cosa è chella che stace a derempietto 'e sta casa?» «Che ne vuoi fare 'e ssi chiaiete?» respose 'a moglie', «haince apierte l'uocchie? te fosse venuto quarche male omore? o t'è stufato 'o grasso? non te vasta 'a carne c'haie a 'a casa?». Cienzo, vascianno 'a capo comme gatta c'ha fatto dammaggio, non dicette niente, ma, fatto 'nfenta 'e ire pe certo negozio, scette da 'o palazzo e se 'ncaforchiaie drinto 'a casa 'e chella giovane. 'A quale veramente era no morzillo regalato: tu vedive na ioncata tennera, na pasta 'e zuccaro, non votava maie 'e bottune 'e ll'uocchie che non facesse no rettorio amoruso a 'e core e non apreva maie 'o 'ncofanaturo d''e lavra che non facesse no scaudatiello a l'arme, non moveva chianta 'e pede che non carcasse bone 'e spalle a chi penneva da 'a corda d''e speranze. Ma otra a tante bellizze che affattoravano aveva na vertute, che sempre che voleva 'ncantava, legava, attaccava, annodecava, 'ncatenava ed arravogliava l'uommene cu 'e capille, comme fece 'e Cienzo, che non tanto priesto mese pede dove essa stava che restaie 'mpastorato comme a pollitro. Fra chisto miezo Meo, ch'era 'o fratello menore, non avenno maie nova 'e Cienzo 'e venne 'n crapiccio 'e irelo cercanno e perzò, cercato lecienzia a 'o patre, 'e dette n'autro cavallo e n'autra cagnola, puro fatata. Cammenanno adonca Meo ed arrivato 'a sera a chella torre dov'era stato Cienzo, 'o patrone, credennose che fosse 'o frate, 'e fece 'e maggiore carizze d''o munno e po', volenno darele denà, isso non ne voze; e vedenno-\nse fare tante ceremonie, cadette 'n pensiero che llà fosse stato 'o frate e perzò pigliaie speranza 'e trovarelo. Comme 'a Luna, nemica d''e poete, votaie 'e spalle a 'o Sole, se mese 'n cammino ed, arrivato dov'era 'a fata, 'a quale, credennose che fosse Cienzo, 'e fece no maro d'accoglienze, sempre decenno: «Singhe 'o benvenuto, giovane mio, che me sarvaste 'a vita». Meo, rengraziannola 'e tanta amorosanza, dicette: «Perdoname s'io non me trattengo, c'aggio pressa; a revederece a 'a tornata». E, rallegrannose fra se stisso ca sempre trovava pedate d''o fratiello, secotaie 'a strata, tanto ch'arrivaie a 'o palazzo d''o re 'a matina a punto che Cienzo era stato sechestrato da 'e capille d''a fata e, trasuto drinto, fu recevuto da 'e serviture cu granne onore ed abbracciato da 'a zita cu granne affezzione, 'e dicette: «Ben venga 'a mia moglie'! 'a matina va, 'a sera vene! quanno ogne auciello è a pasce', 'o luccaro ammasona! comme sì stato tanto, Cienzo mio? comme puoie stare lontano da Menechiella? tu m'hai levato da vocca a 'o dragone e me schiaffe 'n canna a 'o sospetto, mentre non me fai sempre schiecco 'e st'uocchie tuoie!». Meo, ch'era no trincato, penzaie subeto fra se stisso, ca chessa era 'a moglie' d''o frate e, votatose a Menechiella, se scusaie d''a tardanza e, abbracciatola, iettero a mazzecà. Ma quanno 'a Luna comm'a voccola chiamma 'e stelle a pizzolà 'e rosate, iezero a dormì e Meo, che portava 'nore a 'o frate, spartette 'e lenzola e se ne mesero nu ped nu, azzò non avesse accasione 'e toccà 'a cainata. 'A quale, vedenno sta novetate, cu na cera brosca e cu na faccia 'e matreia 'e dicette: «Bene mio, da quanno niccà? a che iuoco ioquammo? che iuocarielle so' chiste? e che simmo massaria 'e parzonà liticante, che ce miette 'e termene? che simmo asercete 'e nemice, che ce fai sta trincera? che simmo caalle fuoresteche, che ci attravierze sto staccione?» Meo, che sapeva contà fi' a tridece, dicette: «Non te\nlamentà 'e me, bene mio, ma d''o miedeco, che volennome purgà m'have ordenato 'a deieta; otra che, pe 'a stracchezza 'e cacceià, vengo scodato». Menechella, che non sapeva 'ntrovolà l'acqua, se gliottette sta paparacchia e se mese a dormì. Ma quanno 'a Notte, ausoleiata da 'o Sole, 'e so' date 'e crepuscule 'e tiempo a collegenno sarcinole vestennose Meo a 'a stessa fenestra dove s'era vestuto 'o frate, vedde chella stessa giovane che 'ncappaie Cienzo e, piacennole assaie, dicette a Menechella: «Chi è chella sbriffia, che stace a 'a fenestra?». Ed essa cu na zirria granne respose: «E puro cossì me 'a tiene? s'è cossì, 'a cosa è nostra! iere perzì me frusciaste 'o cauzone cu ssa cernia e aggio paura ca llà va 'a lengua dove 'o dente dole! ma devverrisse portareme respetto, ca a ll'utemo so' figlia 'e re ed ogne strunzo ha 'o fummo suio! non senza che stanotte avive fatto l'achila 'mperiale spalla a spalla! non senza che t'eri ritirato cu 'e 'ntrate toie! t'aggio 'ntiso: 'a dieta d''o lietto mio è pe fare banchetto a 'a casa d'autro! ma si chesso vedo, voglio fare cose da pazza e che ne vaiano l'asche per l'aiero!». Meo, che aveva magnato pane 'e chiù forne, accordatala cu bone parole 'e dicette e iuraie ca pe 'a chiù bella pottana d''o munno non averria cagnato 'a casa soia e ca essa era 'a visciola d''o core suio. Menechella, tutta conzolata pe ste parole, iette drinto no ritretto a farese da 'e dammecelle passà 'o vrito pe 'a fronte, a 'ntrezzarese 'a capo, a tegnerese 'e ciglia, a magriarese 'a faccie ed a 'ncirecciarese tutta pe pare' chiù bella a chillo che se credeva che fosse 'o marito suio. E Meo fra tanto da 'e parole 'e Menechella trasuto 'n sospetto che non fosse Cienzo a 'a casa 'e chella giovane, se pigliaie 'a cana e, sciuto da 'o palazzo, trasette a 'a casa 'e chella; dove, a pena arrivato, essa dicette: «Capille mieie, legate chisso!». E Meo subeto, cu 'o negozio lesto, respose: «Cagnola mia, manciate chessa!», e 'a cana\n'e relanzo 'int''a scese comme a veluocciolo d'uovo. Meo, trasuto drinto, trovaie 'o frate comme 'ncantato; ma puostole doi pile d''a cana 'ncoppa, parze che se scetasse da no gran suonno. A 'o quale contaie tutto chello che l'era socciesso pe 'o viaggio ed utemamente a 'o palazzo, e comme, pigliato scagno da Menechella, avea dormuto cu essa; ma voleva tanno secotà a dice' d''e lenzola spartute, quanno Cienzo, tentato da parasacco, cacciaie mano a na lopa vecchia e 'e tagliaie 'o cuollo comm'a cetrulo. A sto remmore affacciatose 'o re cu 'a figlia e, vedenno Cienzo ca aveva acciso n'autro simele ad isso, l'addemmannaro 'a causa e Cienzo 'e dicette: «Demannalo a te stessa: tu c'haie dormuto cu fratemo, credenno d'avere dormuto cu mico e perzò ne l'aggio missiato!». «Deh, quanta ne so accise a tuorto!» dicette Menechella, «bella prova hai fatto! tu non 'o meritave sto frate da bene! pocca, trovannose a no stisso lietto cu mico, cu na modestia granne spartenno 'e lenzola fece sarvo e sarvo!». Cienzo, che sentette sta cosa, pentutose 'e n'arrore cossì gruosso, figlio 'e no iodizio temmerario e patre 'e n'asenetate, se scippaie meza facce; ma, venutole a mente l'erva 'nmezzatole da 'o dragone, 'a scergaie a 'o cuollo d''o frate, che subeto 'nzeccaie e appiccecatose cu 'a capo, tornaie sano e vivo e abbracciatolo cu n'allegrezza granne e cercatole perdonanza 'e ll'esse' curzo troppo 'n furia e male 'nformato a cacciarelo da 'o munno, se ne iettero 'n cocchia a 'o palazzo, da dove mannattero a chiammà Antoniello cu tutta 'a casa, che deventaie caro a 'o re e vedde 'int''a perzona d''o figlio vereficato no proverbeio: a barca storta 'o puorto deritto»."
  },
  {
    "text": "LA FACCE DE CRAPA TRATTENEMIENTO OTTAVO DE LA IORNATA PRIMMA Na figlia 'e no villano pe beneficio 'e na fata deventa moglie' 'e re; ma, mostrannose sgrata a chi l'aveva fatto tanto bene, 'e fa deventà 'a facce 'e crapa. Pe 'a quale cosa, sprezzata da 'o marito, receve mille male trattamiente; ma, ped opera 'e no buono viecchio, omeliatase recupera 'a primma facce e torna 'n grazia d''o marito. Scomputo Ciulla 'e contà 'o cunto suio, che fu 'e zuccaro, Paola, a chi toccava 'e trasì a 'o ballo, commenzaie a dice': «Tutte 'e male che commette l'ommo hanno quarche colore: o 'e sdegno che provoca o 'e necessitate che spegne o 'e ammore che ceca o 'e furia che scapizza; ma 'a sgratetudene è chella che non have ragione, o fauza o vera, dove se pozza attaccà. E perzò è tanto pessemo sto vizio che secca 'a fontana d''a meserecordia, stuta 'o fuoco 'e ll'ammore, chiude 'a strata a 'e beneficie e fa sguiglià 'int''a perzona male recanosciuta 'nzavuorrio e pentemiento, comme vederrite 'int''o cunto che ve farraggio sentì. Aveva no villano dudece figlie, che l'na non poteva 'n cuollo l'autra, pocca ogn'anno 'a bona massara 'e Ceccuzza, 'a mamma, 'e faceva na squacquara, tanto che 'o poverommo, pe campà 'noratamente 'a casa, ieva ogne matina a zappà a iornata, che non sapive dice' s'era chiù 'o sodore che iettava 'n terra o 'e spotazze che metteva a 'a mano: vasta, ca cu 'o poco d''e fatiche soie manteneva tanta cracace e peccenaglie, che non moressero d''a famme. Ora, trovannose chisto no iuorno a zappà a 'o pede 'e na montagna, spione 'e ll'autre munte, che metteva 'a capo 'ncoppa 'e nugole pe vede' che se faceva ne l'aiero,\ndove era na grotta accossì futa e broca, che se metteva paura 'e trasirece 'o Sole, scette da chella no lacertone verde quanto no coccotriglio, che 'o povero villano restaie cossì sorriesseto che non appe forza 'e appalorcià e da n'aperta 'e vocca 'e chillo brutto anemale aspettava 'o chiodemiento d''e iuorne suoie. Ma, 'nzeccatose, 'o lacertone 'e dicette: «Non avere paura, ommo da bene mio, ca non songo ccà pe farete despiace' nesciuno, ma vengo sulo pe 'o bene tuio». Chesto sentenno Masaniello, che cossì aveva nomme 'o fatecatore, se 'e 'gnenocchiaie da 'nante, decennole: «Signora commo-te-chiamme, io sto 'm pote' tuio: fallo da perzona da bene ed agge compasseione 'e sto povero fusto, c'have dudece regnole da campà». «Pe chesto», respose 'a lacerta, «io me so' mossa ad aiutarete; perzò portame craie matino 'a chiù peccerella d''e figlie toie, ca me 'a voglio cresce' comme figlia e tenerela cara quanto 'a vita». 'O nigro patre, che sentette chesto, restaie chiù confuso 'e no mariuolo quanno l'è trovato 'o furto 'n cuollo, pocca, sentennose cercà na figlia da 'o lacertone e 'a chiù tennerella, facette consechenzeia ca non era senza pile 'o manto e 'a voleva pe no pinolo aggregativo 'e vacovà 'a famma. E decette fra se stisso: «S'io 'e do sta figlia, 'e do l'arma mia; si 'nce 'a neo, se pigliarrà sto cuorpo; si 'nce 'a concedo, so' spogliato d''e bisciole; si 'a contradico, se zuca sto sango; si consento, me leva na parte 'e me medesemo; si recuso, se piglia 'o tutto. Che me resorvo? che partito piglio? a che spediente m'attacco? oh, che mala iornata aggio fatta! che desgrazia m'è chioppeta da 'o cielo!». Accossì dicenno, 'o lacertone dicette: «Resuorvete priesto e fà chello che t'aggio ditto; si no 'nce lasse 'e stracce, ca io cossì boglio e cossì sia fatto!». Masaniello, sentuto sto decreto né avenno a chi appellarese, iette a 'a casa tutto malenconeco, cossì giallia-\nto 'e facce che pareva 'nsodarcato, e Ceccuzza, vedennolo cossì appagliaruto ascelluto annozzato e 'ngottato, 'e decette: «Che t'è socciesso, marito mio? haie fatto accostiune cu quarcuno? t'è stato speduto quarche secutorio contra? o 'nc'è muorto l'aseno?». «Niente 'e chesto», respose Masaniello, «ma na lacerta cornuta m'ha puosto 'n' moina, pocca m'have ammenacciato ca si no 'e porto 'a figliola nostra chiù peccerella farrà cose 'e chelle che feteno: che 'a capo me vota comme argatella, non saccio che pesce piglià! da na parte me costregne Ammore, e da l'autra 'o pesone d''a casa! ammo scorporatamente Renzolla mia, ammo scorporatamente 'a vita mia: si no 'e do sta ionta d''e rine mie, se piglia tutto 'o ruotolo 'e sta 'mara perzona mia. Perzò consegliame, Ceccuzza mia, si no so' fuso». Sentenno chesto 'a moglie' 'e dicette: «Chi sa, marito mio, si sta lacerta sarrà a doie code pe 'a casa nostra? chi sa se sta lacerta è 'a certa fine d''e miserie nostre? vi' ca 'o chiù d''e vote 'nce dammo nuie stisse l'accetta a 'o pede e quanno devarriamo avere 'a vista d'achila a canosce' 'o bene che 'nce corre avimmo l'appannatora a ll'uocchie e 'o granco a 'e mano pe l'agranfà. Perzò và, portancella, ca 'o core me parla ca sarrà quarche bona sciorta pe sta povera peccerella». Quatraro ste parole a Masaniello e 'a matina subbeto che 'o Sole cu 'o scupolo d''e ragge iancheiaie 'o cielo, ch'era annegruto pe l'ombre d''a Notte pigliaie 'a peccerella pe 'a mano e 'a portaie dov'era 'a grotta. 'O lacertone, che steva a 'a veletta quanno venesse 'o villano, subbeto che 'o scoperze scette fora da 'o recuoncolo e, pigliatose 'a figliola, deze a 'o patre no sacchetto 'e pataccune decennole: «Và, marita l'autre figlie cu sti fellusse e stà allegramente, ca Renzolla ha trovato 'a mamma e 'o patre. Oh viata essa, ch'è 'nmattuta a sta bona fortuna!». Masaniello tutto preiato rengraziaie 'a lacerta e se ne\niette zompanno a 'a moglie', contannole 'o fatto e mostrannole 'e frisole, cu 'e quale maritattero tutte l'autre figlie, restannole puro agresta pe gliotte' cu gusto 'e travaglie d''a vita. Ma 'a lacerta, avuta c'appe Renzolla, facenno appare' no bellissemo palazzo 'nce 'a mese drinto, crescennola cu tante sfuorge e riale a ll'uocchie 'e na regina. Fà cunto ca no 'e mancava 'o latto d''a formica, 'o magnà era 'e conte, 'o vestì 'e prencepe, aveva ciento zetelle sollecete e provecete che 'a servevano, cu 'e quale buone trattamiente 'n quattro pizzeche se fece quanto na cercola. Occorze che, ienno a caccia 'o re pe chille vosche, se 'e fece notte pe 'e mano, né sapenno dove dare 'e capo vedde luce' na cannela drinto a sto palazzo, pe 'a quale cosa mannaie a chella vota no servetore azzò pregasse 'o patrone a darele recietto. Iuto 'o servetore, se 'e fece 'nante 'a lacerta 'n forma 'e na bellissema giovane, che, sentuta 'a 'nmasciata, dicette che fosse mille vote 'o buono venuto, ca no 'nce sarria mancato pane e cortielle. Sentuto 'o re 'a resposta, venne e fu recevuto da cavaliero, scennole ciento pagge 'nante cu 'ntorce allommate, che pareva na granne assechia 'e n'ommo ricco; ciento autre pagge portaro 'e vevanne a tavola, che parevano tante guarzune 'e speziale che portassero 'e sauzarielle a 'e malate; ciento autre cu strumente o stordemiente mosechiavano; ma 'ncoppa tutte Renzolla servette a dare a beve' a 'o re cu tanta grazia, che bevette chiù ammore che vino. Ma, scomputo 'o mazzecatorio e levato 'e tavole, se iette 'o re a corcà e Renzolla medesema 'e tiraie 'e cauzette da 'e piede e 'o core da 'o pietto, cu tanto buon termene che 'o re sentie da l'ossa pezzelle toccate da chella bella mano saglì 'o venino ammoruso a 'nfettarele l'arma, tanto che, pe remmedeià a 'a morte soia, procuraie d'avere l'orvietano 'e chelle bellezze e, chiamanno\n'a fata che n'aveva protezione, 'nce 'a cercaie pe moglie'. 'A quale, non cercanno autro che 'o bene 'e Renzolla, non sulo 'nce 'a dette liberamente, ma 'a dotaie ancora 'e sette cunte d'oro. 'O re, tutto giubiliante 'e sta ventura, se partette cu Renzolla, 'a quale, spurceta e scanoscente a quanto 'e aveva fatto 'a fata, l'allicciaie cu 'o marito senza direle na parola mardetta 'e compremiento. E 'a maga, vedenno tanta sgratetutene, 'a mardisse, che 'e tornasse 'a faccie a semeletutene 'e na crapa e, ditto a pena ste parole, se 'e stese 'o musso cu no parmo 'e varva, se 'e strensero 'e masche, se 'e 'nnurzaie 'a pelle, se 'e 'mpelaie 'a faccie e 'e trezze a canestrelle tornaro corna appontute. 'A quale cosa visto 'o nigro re, deventaie no pizzeco, né sapeva che cosa l'era socciesso, pocca na bellezza a doi sole s'era fatta accossì strasformata e, sospiranno e chiagnenno a tutto pasto, deceva: «Dove so' 'e capille che m'annodecavano? dove l'uocchie che me sficcagliavano? dove 'a vocca che fu tagliola 'e st'arma, mastrillo 'e sti spirete e codavattolo 'e sto core? ma che? aggio da esse' marito 'e na crapa ed acchistarene titolo 'e caperrone? aggio da esser'arredutto 'e sta foggia a fidareme a Foggia? non no, non voglio che sto core crepa pe na faccie 'e crapa, na crapa che me portarrà guerra cacann'aulive». Cossì decenno, arrivato che fu a 'o palazzo suio, mese Renzolla cu na cammarera drinto na cocina, danno a l'na e a l'autra na decina 'e lino azzò 'a filassero, mettennole termene 'e na semmana a fornì 'o staglio. 'A cammarera, obedenno 'o re, commenzaie a pettenà 'o lino, a fare 'e corinole, a metterele a 'a conocchia, a torce' 'o fuso, a fornì 'e matasse e a fatecà comme a cana, tanto che 'o sapato a sera se trovaie scomputo 'o staglio. Ma Renzolla, credennose d'esse' 'a medesema ch'era a 'a casa d''a fata, perché non s'era merata a 'o schiec-\ncu, iettaie 'o lino pe 'a fenestra, decenno: «Ha buon tiempo 'o re a dareme sti 'mpacce! si vo' cammise, che se n'accatte! e non se creda avereme ashiata a 'a lava, ma s'allecorde ca l'aggio portato sette cunte d'oro a 'a casa e ca 'e so' moglie' e non vaiassa e me pare c'aggia 'e ll'aseno a trattareme 'e sta manera». Co tutto chesto, comme fu 'o sapato matino, vedenno ca 'a cammarera aveva filato tutta 'a parte soia d''o lino, appe gran paura 'e quarche cardata 'e lana e perzò, abbiatase a 'o palazzo d''a fata, 'e contaie 'a desgrazia soia. 'A quale, abbracciannola cu grann'ammore, 'e dette no sacco chino 'e filato azzò 'o desse a 'o re, mostranno d'esse' stata bona massara e femmena 'e casa. Ma Renzolla, pigliatose 'o sacco senza dire a gran merzí d''o servizio, se ne iette a 'o palazzo reiale, tanto che 'a fata tirava prete d''o male termene 'e sta 'nzamorata. Ma avuto 'o re 'o filato, deze dui cane, nu ad essa e nu a 'a cammarera, decenno che l'allevassero e crescessero. 'A cammarera crescette 'o suio a mollichelle e 'o trattava comm'a no figlio, ma Renzolla decenno: «Sto penziero me lassaie vavomo! lloco so' date 'e turche? aggio da pettenà cane e portà cane a cacà?», e cossì decenno sbelanziae 'o cane pe 'a finestra, che fu autro che sautà pe drinto 'o chirchio. Ma, dapo' cierte mise, 'o re cercato 'e cane, e Renzolla, filanno male, corze 'e novo a 'a fata e, trovato a 'a porta no vecchiariello, ch'era portiero, 'e dicette: «Chi sì tu e che addommanne?». E Renzolla, sentutose fare sta proposta 'e sbauzo, 'e dicette: «Non me canusce, varva 'e crapa?». «A me cu 'o cortiello?» respose 'o viecchio. «'O mariuolo secuta 'o sbirro! allargate ca me tigne, dicette 'o caudararo! iettate 'nnante pe non cade'! io varva 'e crapa? tu sì varva 'e crapa e mezza, ca pe 'a presenzione toia te mierete chesso e peo; ed aspetta no poco,\nsfacciata presentosa, ca mo te chiarisco e vedarraie dove t'have arredutto 'o fummo e 'a pretennenzia toia». Cossì decenno corze drinto a no cammariello e, pigliato no schiecco, 'o mese 'nnante a Renzolla, 'a quale, visto chella brutta caira pelosa, appe a crepantà 'e spasemo, che non tanto sentette abbasca Ranaudo mirannose drinto a 'o scuto 'ncantato straformato da chillo ch'era, quant'essa pigliaie dolore vedennose cossì stravisata che non canosceva se stessa. A 'a quale decette 'o viecchio: «Te dive allecordà, o Renzolla, ca sì figlia 'e no villano e che 'a fata t'aveva arredutto a termene che iere fatta regina, ma tu 'nzipeta, tu descortese e sgrata, avennole poco grazia 'e tante piacì, l'haie tenuta a 'a cammara 'e miezo, senza mostrarele no signo schitto d'ammore. Perzò piglia e spienne, scippane chesto e torna pe 'o riesto! tu ne cauze buono d''a costiune, vide che faccie ne puorte, vide a che termene sì arreddotta pe 'a sgratetutene toia, che pe 'a mardezzione d''a fata haie non sulo mutato faccie, ma stato perzì. Ma, si vuoi fare a muodo 'e sta varva ianca, trase a trovà 'a fata, iettate a 'e piede suoie, sciccate sse zervole, rascagnate ssa faccie, pisate sso pietto e cercale perdonanza d''o male termene che l'haie mostrato, ca essa, ch'è 'e permone tenneriello, se moverrà a compasseione d''e male sciagure toie». Renzolla, che se sentette toccà 'e taste e dare a 'o chiovo, fece a bierzo d''o viecchio e 'a fata, abbracciannola e vasannola, 'a fece tornà a 'a forma 'e 'mprimma e, puostole no vestito carreco d'oro, drinto na carrozza spantosa accompagnata da na 'mmorra 'e serveture, 'a portaie a 'o re. 'O quale, vedennola cossì bella e sforgiosa, 'a pigliaie a caro quanto 'a vita, dannose 'e punia 'm pietto 'e quanto strazio l'aveva fatto a pate' e scusannose ca pe chella mardetta faccie 'e crapa l'aveva tenuta iusta 'e bene. Cossì Renzolla stette contenta, amanno 'o\nmarito, onoranno 'a fata, e mostrannose grata a 'o viecchio, avenno canosciuto a propie spese ca iovaie sempre l'esse' cortese»."
  },
  {
    "text": "LA CERVA FATATA TRATTENEMIENTO NONO DE LA IORNATA PRIMMA Nasceno per fatazione Fonzo e Canneloro: Canneloro è 'nmidiato da 'a regina, mamma 'e Fonzo, e 'e rompe 'a fronte. Canneloro se parte e, deventato re, passa no gran pericolo. Fonzo, pe vertute 'e na fontana e 'e na mortella, sa 'e travaglie suoie e vace a liberarlo. Stettero canna aperta a sentì 'o bellissemo cunto 'e Paola e concrusero tutte ca l'umele è comme 'a palla, che quanto chiù se sbatte 'nterra chiù sauta, è comme a 'o caperrone, che quanto chiù se tira arreto chiù forte tozza. Ma, fatto signo Tadeo a Ciommetella che secotasse 'a robrica, cossì mettette 'a lengua 'n vota: «.È granne senza dubbio 'a forza 'e ll'amecizia e ce fa tene' 'e fatiche e gli pericole sottocoscia, pe servizio 'e ll'ammico; 'a robba se stimma na pagliosca, 'o 'nore na cufece, 'a vita na zubba, dove se pozza spenne' pe iovà l'ammico; comme ne sbommano 'e favole, ne so' chiene 'e storie ed io oie ve ne darraggio no 'nziempro che me soleva contà vava Semmonella (c'aggia recola) si pe dareme no poco d'audienzia chiuderrite 'a vocca ed allongarrite l'aurecchie. Era na vota no cierto re 'e Longa Pergola, chiammato Iannone, 'o quale, avenno gran desederio 'e avere figlie, faceva pregà sempre 'e d''e che facessero 'ntorzà 'a panza a 'a moglie' e, perché se movessero a darele sto contiento era tanto caritativo d''e pellegrine, che 'e dava pe fi' a 'e visole: ma vedenno a ll'utemo che 'e cose ievano a luongo e non c'era termene 'e 'ncrià na sporchia, serraie 'a porta a martiello e tirava 'e valestra a chi 'nce accostava. Pe 'a quale cosa, passanno no gran varvante da chella terra e non sapenno 'a mutata 'e registro d''o re, o puro sapennola e volennoce remmedià, iuto a trovà\nIannone 'o pregaie a darele recietto 'int''a casa soia. 'O quale, cu na cera brosca e cu na gronna terribele, 'e dicette: «Si n'haie autra cannela 'e chesta, te puoi corcà a 'a scura! passaie 'o tiempo che Berta filava! mo hanno apierto l'uocchie 'e gattille! non c'è chiù mamma mo!». E demannanno 'o viecchio 'a causa 'e sta motazione, respose 'o re: «Io, pe desiderar d'aver figlie, aggio spiso e spaso cu chi ieva e chi veneva e iettato 'a robba mia; a ll'utemo, avenno visto ca 'nce perdeva 'a rasa, aggio levato mano ed auzato 'o fierro». «Si n'è ped autro», leprecaie chillo viecchio, «chietate, ca te 'a faccio scire subbeto prena, a pena 'e ll'aurecchie». «Si farraie chesto», dicette 'o re, «te do parola darete miezo 'o regno». E chillo respose: «Ora siente buono, si 'a vuoi 'nzertà a piro: fà piglià 'o core 'e no drago marino e fallo cocinà da na zitella zita, 'a quale, a l'adore schitto 'e chella pignata, deventarrà essa perzì cu 'a panza 'ntorzata; e, cuotto che sarrà sto core, dallo a mancià a 'a regina, che vedarrai subbeto che scirrà prena, comme si fosse 'e nove mise». «Comme pò esse' sta cosa?» repigliaie 'o re, «me pare, pe te 'a dice', assaie dura a gliotte'». «No te maraviglià», dicette 'o viecchio, «ca si lieie 'a favola, truove che a Gionone passanno pe 'e campe Olane 'ncoppa no shiore l'abbottaie 'a panza e figliaie». «Si è cossì», tornaie a dice' 'o re, «che se trove a sta medesema pedata sto core 'e dragone. All'utemo, no 'nce perdo niente». E cossì, mannato ciento pescature a maro, apararo tante spedune, chiusarane, paragranfe, buole, nasse, lenza e felacciune e tanto se votaie e giraie, ficché se pigliaie no dragone e, cacciatole 'o core, 'o portaro a 'o re, 'o quale 'o dette a cocinà a na bella dammecella. 'A quale, serratose a na cammara, non cossì priesto mese a 'o fuoco 'o core e scette 'o fummo d''o vullo, che non sulo sta bella coca deventaie prena, che tutte 'e mobele d''a casa 'ntorzaro e 'n capo 'e poche iuorne figliattero, tan-\nto che 'a travacca fece no lettecciulo, 'o forziero fece no scrignetiello, 'e seggie facettero seggiolelle, 'a tavola no tavolino e 'o cantaro fece no cantariello 'mpetenato accossì bello ch'era no sapore. Ma, cuotto che fu 'o core e assaporato a pena da 'a regina, se sentette abbottà 'a panza e fra quattro iuorne tutte a no tiempo cu 'a dammecella fecero no bello mascolone ped na, cossì spiccecate l'nu a ll'autro che non se canosceva chisto da chillo. 'E quale se crescettero 'nziemme cu tanto ammore, che non se sapevano sparte' punto fra loro, ed era cossì sbisciolato 'o bene che se portavano che 'a regina commenzaie ad averene quarche 'nmidia, pocca 'o figlio mostrava chiù affezzione a 'o figlio 'e na vaiassa soia c'a se stessa, e non sapeva 'e che muodo levarese sto spruoccolo da l'uocchie. Ora no iuorno, volenno 'o prencepe ire a caccia cu 'o compagno suio, fece allommà fuoco a na cemmenera drinto 'a cammara soia e commenzaie a squaglià 'o chiummo pe fare pallottine e, mancannole non saccio che cosa, iette 'e perzona a trovarela. E fra sto miezo arrivanno 'a regina pe vede' che facesse 'o figlio e trovatoce sulo Canneloro, 'o figlio d''a dammecella, penzanno 'e levarelo da sto munno, 'e dette cu na pallottera 'nfocata verzo 'a faccie, pe 'a quale cosa vasciannose, 'e cu ll'ette 'ncoppa no ciglio e 'e fece no male 'ntacco e già voleva asseconnà l'autro quanno arrevaie Fonzo, 'o figlio, ed essa, fegnenno esse' venuta a vede' comme steva, dapo' quatto carizzielle 'nsipete, se ne iette. E Canneloro, carcatose no cappiello 'n fronte, non fece addonà Fonzo d''o chiaieto e stette saudo saudo, si be' se sentette frie' da 'o dolore; e, comme appe fornuto 'e fare palle comm'a scarafone, cercaie licienza a 'o prencepe 'e ire fore. E, restanno maravegliato Fonzo 'e sta nova deliberazione, 'e demannaie 'a causa. 'O quale respose: «Non cercà autro, Fonzo mio: vasta sa-\npere schitto ca so' sforzato a partì e 'o cielo sa si partenno da te, che sì 'o core mio, fa spartecasatiello l'arma da sto pietto, 'o spireto fa sia voca da 'o cuorpo, 'o sango fa Marco-sfila da 'e vene. Ma pocca non se pò fare autro, covernamette e tieneme a memoria». Cossì abbracciatose, e trivolianno, s'abbiaie Canneloro a 'a cammara soia, dove pigliatose n'armatura e na spata, ch'era figliata da n'autra arma a tiempo che se coceva 'o core, ed, armatose tutto, se pigliaie no cavallo da 'a stalla e tanno voleva mette' 'o pede a 'a staffa, quanno l'arrivai Fonzo chiagnenno, dicennole ch'a 'o manco, pocca 'o voleva abbannonà, 'e lassasse alcuno signale 'e ll'ammore suio, azzò potesse smesà l'affanno 'e ll'assenzia soia. A 'e quale parole Canneloro, caccianno mano a 'o pognale 'o 'mpizzaie 'n terra e, sciutane na bella fontana, dicette a 'o prencepe: «Chesta è 'a meglio memoria che te pozzo lassà, pocca a 'o corre' 'e sta fontana saperrai 'o curzo d''a vita mia: che se 'a vederraie scorre' chiara, sacce ca starraggio cossì chiaro e tranchillo 'e stato; se 'a vederraie trovola, 'magenate ca passarraggio travaglio e si 'a troverrai secca (non voglia 'o cielo) fà cunto ca sarrà fornuto l'uoglio d''a cannela mia e sarraggio arrivato a 'a gabbella che tocca a 'a natura». E ditto chesto mese mano a 'a spata e, danno na 'mbroccata 'n terra, fece nasce' no pede 'e mortella, decenno: «Sempre che 'a vide verde, saccie ca sto verde comm'aglio; se 'a vide moscia, penza ca non vanno troppo 'ncriccate 'e fortune meie; e si deventarrà secca a fatto, puoi dire pe Canneloro tuio rechie scarpe e zuoccole». E ditto chesto, abbracciatose 'e nuovo se partette e, camminato camminato dapo' varii cose che l'accadettero, che sarria luongo a raccontà, comme contraste 'e vettorine, 'mbroglie 'e tavernà, assassinamiente 'e gabellote, pericole 'e male passe, cacavesse 'e mariuole,\na ll'utemo arrevaie a Longa Pergola a tiempo che se faceva na bellissima iosta, e se prometteva 'a figlia d''o re a 'o mantenetore. Dove presentatose Canneloro, se portaie cossì bravamente che ne frusciaie tutte 'e caalie' venute da deverze parte a guadagnarese nome: pe 'a quale cosa 'e fu data Fenizia, 'a figlia d''o re, pe moglie' e se fece na festa granne. Ed essenno state pe quarche mese 'n santa pace, venne n'omore malenconeco a Canneloro 'e ire a caccia e, decenno sta cosa a 'o re, 'e fu ditto: «Guarda 'a gamma, iennaro mio, vi' che non te cecasse parasacco! stà 'n cellevriello! apre l'usce, messe', ca pe ssi vuosche 'nc'è n'uorco d''o diantane, 'o quale ogne iuorno cagna forma, mo comparenno da lupo, mo da lione, mo da ciervo, mo d'aseno e mo 'e na cosa e mo 'e n'autra e cu mille stratagemme carreia 'e poverielle che 'nce 'nmatteno a na grotte, dove se 'e cannareia. Perzò non mette', figlio mio, 'a sanetate 'n costiune, ca 'nce lasse 'e straccie!». Canneloro, c'aveva lassato 'a paura 'n cuorpo a 'a mamma, non curanno 'e conziglie d''o ciuocero non cossì priesto 'o Sole cu 'a scopa 'e vrusco d''e ragge annettaie 'e folinie d''a Notte iette a 'a caccia. Ed arrivato a no vosco dove sotto 'a pennata d''e fronne se congregavano l'ombre a fare monipolio ed a confarfarese contra 'o Sole l'uorco, vedennolo venì, se trasformaie a na bella cerva, 'a quale Canneloro, comme 'a vedde, commenzaie a darele caccia e tanto 'a cerva 'o traccheggiaie e strabbauzaie da luoco a luoco che l'arredusse a 'o core d''o vosco, dove fece venì tanta chioppeta e tanta neve che pareva che 'o cielo cadesse. E trovatose Canneloro 'nante 'a grotta 'e ll'uorco, trasette drinto pe sarvarese ed, essenno aggrancato d''o friddo, pigliaie certe legna trovate là drinto e, cacciatose da 'a saccocciola 'o focile, allommaie no gran focarone. E, stannose a scarfà e sciugà 'e panne, se fece a 'a vocca d''a grotta 'a cerva e dicette: «O signore caaliero,\ndamme licienzia ch'io me pozza scaglientà no pocorillo, ca so'ntesecata d''o friddo». Canneloro, ch'era cortese, dicette: «'Nzeccate, che singhe 'o benvenuto». «Io vengo», respose 'a cerva, «ma aggio paura ca po' m'accide». «Non dubità», leprecaie Canneloro, «viene 'ncoppa 'a parola mia». «Si vuoi che benga», tornaie a dice' 'a cerva, «lega sti cane, che non me facciano dispiace', ed attacca sso cavallo, che non me dia 'e cauce». E Canneloro legaie 'e cane e 'mpastoraie 'o cavallo. E 'a cerva dicette: «Sì, mo so' meza assecorata: ma si non lighe 'a sferra io no 'nce traso, pe l'arma 'e vavo!». E Canneloro, c'aveva gusto addomestecarese cu 'a cerva, legaie 'a spata, comme a parzonaro quanno 'a porta drinto 'a cetate pe paura d''e sbirre. E l'uorco, commo vedde Canneloro senza defesa, pigliaie 'a forma propia e, datole 'e mano, 'o calaie drinto na fossa ch'era 'n funno a 'a grotta e 'o commegliaie cu na preta, pe magnaresillo. Ma Fonzo, che matina e sera faceva 'a visita a 'a mortella ed a 'a fontana, pe sape' nova d''o stato 'e Canneloro, trovato l'na moscia e l'autra torvola, subbeto penzaie che passava travaglie 'o cardascio suio e, desederuso 'e darele soccurzo, senza cercà lecienzia a 'o patre né a 'a mamma se mese a cavallo ed, armatose buono, cu duie cane fatate s'abbiaie pe 'o munno e tanto giraie e 'ntorniaie da chesta e da chella parte che arrivaie a Longa Pergola. 'A quale trovaie tutta aparata 'e lutto pe 'a creduta morte 'e Canneloro; e non tanto priesto fu arrivato a 'a corte c'ogn'nu, credenno che fosse Canneloro pe 'a someglianza c'aveva cod isso, corzero a cercà 'o veveraggio a Fenizia, che, scapizzannose pe 'e scale a bascio, abbracciaie Fonzo, dicenno: «Marito mio, core mio e dove sì stato tanta iuorne?». Fonzo 'e sta cosa trasette subbeto a malizia c'a sta terra fosse venuto Canneloro e se ne fosse partuto e fece penziero d'esammenà destramente pe piglià 'n ser-\nmone 'a prencepessa dove se potesse trovà. E, sentenno dire ca pe sta mardetta caccia s'era puosto a troppo pericolo e massema si 'o trovava l'uorco, 'o quale è tanto crudele cu l'uommene, fece subbeto 'a massema che lloco fosse dato 'e pietto l'ammico suio e, semmolato sto negozio, 'a notte se ieze a corcà. Ma fegnenno avere fatto vuto a Diana 'e non toccà 'a moglie' 'a notte, mese 'a spata arrancata commo staccione 'n miezo ad isso ed a Fenizia e non vedde l'ora 'a matina che scesse 'o Sole a dare 'e pinole 'naurate a 'o cielo, pe farele vacoà l'ombra perché, sosutose da 'o lietto, non potennolo retene' né prieghe 'e Fenizia né commannamiento d''o re, voze ire a caccia. E, puostose a cavallo, cu 'e cane fatate iette a 'o vosco, dove, soccedutole 'o stisso ch'era socciesso a Canneloro e trasuto a 'a grotta, vedde l'arme 'e Canneloro, 'e cane e 'o cavallo legate, pe 'a quale cosa tenne pe cierto che lloco fosse 'ncappato l'ammico. E decennole 'a cerva che avesse legato l'arme, cane e cavallo, isso 'nce 'e 'nterretaie adduosso, che ne fecero petaccie. E cercanno quarche autra notizia 'e ll'ammico, 'ntese gualià a bascio 'o fuosso e, auzato 'a preta, ne cacciaie Canneloro cu tutte l'autre che pe 'ngrassà teneva atterrate vive. Ed abbracciatose cu na festa granne iettero a 'a casa, dove Fenizia, vedenno sti dui simele, non sapeva sceglie' fra lloro 'o marito suio: ma, auzato 'o cappiello 'e Canneloro, vedde 'a feruta e, canoscennolo, l'abbracciaie. E dapo' esse' stato no mese Fonzo pigliannose spasso a chillo paiese, voze repatrià e tornà a 'o nido suio; pe miezo d''o quale scrisse Canneloro a 'a mamma, che venesse a partecepià d''e grannizze soie, comme facette, e dall'ora 'nante non voze sape' né 'e cane, né 'e caccia, allecordannose 'e chella sentenzia: ammaro chi a soe spese se castica»."
  },
  {
    "text": "LA VECCHIA SCORTECATA TRATTENEMIENTO DECEMO DE LA IORNATA PRIMMA 'O re 'e Roccaforte se 'nnammora d''a voce 'e na vecchia, e, gabbato da no dito rezocato, 'a fa dormì cod isso. Ma, addonatose d''e rechieppe, 'a fa iettà pe na fenestra e, restanno appesa a n'arvolo, è fatata da sette fate e, deventata na bellissema giovana, 'o re se 'a piglia pe moglie'. Ma l'autra sore, 'nmediosa d''a fortuna soia, pe farese bella se fa scortecà e more. No 'nce fu perzona a chi n'avesse piaciuto 'o cunto 'e Ciommetella, e appero no gusto a doi sole vedenno liberato Canneloro e casticato l'uorco che faceva tanto streverio d''e pove' cacciature. E, 'ntimato l'ordene a Iacova che seiellasse cu l'arme soie sta lettera 'e trattenemiento, essa cossì trascorze: «'O marditto vizio, 'ncrastato cu nui autre femmene, 'e pare' belle 'nce reduce a termene tale che, pe 'nnaurà 'a cornice d''a fronte, guastano 'o quatro d''a faccie, pe iancheià 'e pellecchie d''a carne roinano l'ossa d''e diente e pe dare luce a 'e membre copreno d'ombre 'a vista, che 'nanze l'ora 'e dare tributo a 'o tiempo l'apparecchiano scazzimme a ll'uocchie, crespe a 'a facce e defietto a 'e mole. Ma, se merita biasemo na giovanella che troppo vana se dace a sse vacantarie, quanto è chiù degna 'e castico na vecchia, che, volenno compete' cu 'e figliuole, se causa l'allucco d''a gente, 'a ruina 'e se stessa; comme so' pe contareve, se me darrite no tantillo d'aurecchie. S'erano raccorete drinto a no giardino dove avea l'affacciata 'o re 'e Rocca Forte doi vecchiarelle, ch'erano 'o reassunto d''e desgrazie, 'o protacuollo d''e scurce, 'o libro maggiore d''a bruttezza: 'e quale avevano 'e zervole scigliate e 'ngrifate, 'a fronte 'ncrespata e vrognolosa, 'e ciglia storcigliate e restolose, 'e parpetole\nchiantute ed a pennericolo, l'uocchie guize e scarcagnate, 'a faccie gialloteca ed arrappata, 'a vocca squacquarata e storcellata e 'nsomma 'a varvea d'annecchia, 'o pietto peluso, 'e spalle cu 'a contrapanzetta, 'e braccia arronchiate, 'e gamme sciancate e scioffate e 'e piede a crocco. Pe 'a quale cosa, azzò no 'e vedesse manco 'o Sole cu chella brutta caira, se ne stevano 'ncaforchiate drinto no vascio sotto 'e fenestre 'e chillo segnore. 'O quale era arredutto a termene che non poteva fare no pideto senza dare a 'o naso 'e ste brutte gliannole, che d'ogne poco cosa 'mbrosoliavano e 'e pigliava 'o totano: mo decenno ca no gesommino cascato da coppa l'aveva 'mbrognolato 'o caruso, mo ca na lettera stracciata l'aveva 'ntontolato na spalla, mo ca no poco 'e porve' l'aveva ammatontato na coscia. Tanto che, sentenno sto scassone 'e dellecatezza, 'o re facette argomiento che sotto ad isso fosse 'a chintascienza d''e cose cenede, 'o primmo taglio d''e carnumme mellese e l'accoppatura d''e tennerumme, pe 'a qualemente cosa 'e venne golio dall'ossa pezzelle e voglia da 'e catamelle 'e ll'ossa 'e vede' sto spanto e chiarirese 'e sto fatto; e commenzaie a iettà sospì da coppa a bascio, a rascà senza catarro e finalmente a parlà chiù spedito e fora 'e diente, decenno: «Dove, dove te nascunne, gioiello, sfuorgio, isce bello d''o munno? iesce, iesce sole, scaglienta 'mparatore! scuopre sse belle grazie, mostra sse locernelle d''a poteca d'Ammore, caccia ssa catarozzola, banco accorzato d''e contante d''a bellezza! non esse' accossì scarzogna d''a vista toia! apre 'e porte a povero farcone! famme 'a 'nferta si me 'a vuoi fare! lassame vede' 'o stromiento da dove esce ssa bella voce! Fà che vea 'a campana da 'a quale se forma 'o 'ntinno! Famme piglià na vista 'e ss'auciello! non consentì che, pecora 'e Ponto, me pasca 'e na-\nscienzo cu negareme 'o mirà e contemprà ssa bellezzetudene cosa!». Cheste ed autre parole deceva 'o re, ma poteva sonà a grolia ca 'e vecchie avevano 'ntompagnato l'aurecchie, 'a quale cosa refonneva legne a 'o fuoco d''o re, che se senteva comm'a fierro scaudà a 'a fornace d''o desederio, tene' da 'e tenaglie d''o penziero e martellà da 'o maglio d''o tormiento amoruso, pe fare na chiave che potesse aperì 'a cascettella d''e gioie che 'o facevano morì speruto; ma non pe chesto se dette a reto, ma secotaie a mannà suppreche e a renforzà assaute, senza piglià mai abiento. Tanto che 'e vecchie, che s'erano poste 'n tuono e 'ngarzapellute 'e ll'afferte e 'mprommesse d''o re, pigliattero consiglio 'e non se lassà perde' sta accasione 'e 'ncappà st'auciello che da se stisso se veneva a schiaffà drinto a no codavattolo. Accossì, quanno no iuorno 'o re faceva da coppa 'a fenestra 'o sparpetuo, 'e dicettero da 'a serratura d''a porta cu na vocella 'n cupo, ca 'o chiù gran favore che 'e potevano fare, fra otto iuorne, sarria stato 'o mostrarele schitto no dito d''a mano. 'O re, che comme sordato pratteco sapeva ca a parmo se guadagnano 'e fortezze, non recosaie sto partito, speranno a dito a dito 'e guadagnà sta chiazzaforte che teneva assediata, sapenno ancora esse' mutto antico piglia ed addemanna. Perzò, azzettato sto termene perentorio 'e ll'ottavo iuorno pe vede' l'ottavo miracolo d''o munno, 'e vecchie fra tanto non fecero autro sarzizio che, comm'a speziale che ha devacato 'o sceruppo, zucarese 'e deta, cu proposeto che, iunto 'o termene dato, chi 'e loro avesse 'o dito chiù liscio ne facesse mostra a 'o re. 'O quale fra chisto miezo steva a 'a corda, aspettanno l'ora appontata pe spontà sto desederio: contava 'e iuorne, nomerava 'e notte, pesava l'ore, mesorava 'e momente, notava 'e punte e scannagliava l'atome che l'era-\nno date pe staglio a l'aspettativa d''o bene deseredato, mo preganno 'o Sole che facesse quarche scortatora pe 'e campe celeste, azzò, avanzanno cammino, arrivasse primmo 'e ll'ora osata a scioglie' 'o carro 'nfocato ed abbeverà 'e cavalle stracche 'e tanto viaggio; mo sconciurava 'a Notte che, sparafonnanno 'e tenebre, potesse vede' 'a luce, che non vista ancora 'o faceva stare drinto 'a carcarella d''e shiamme d'Ammore; mo se 'a pigliava cu 'o Tiempo che pe farele despietto s'aveva puosto 'e stanfelle e 'e scarpe 'e chiummo, azzò non iognesse priesto l'ora 'e lichidà 'o stromiento a 'a cosa amata, pe sodesfarese 'e ll'obrecanza stipulata fra loro. Ma, comme voze 'o Sole Lione, ionze 'o tiempo e, iuto 'e perzona a 'o giardino, tozzolaie 'a porta, decenno Vienela, vienela: dove na d''e vecchie, 'a chiù carreca d'anne, visto a 'a preta d''o paragone ca 'o dito suio era 'e meglio carata 'e chillo d''a sore, 'mpezzannolo pe 'o pertuso d''a serratura 'o mostraie a 'o re, 'o quale non fu dito, ma spruoccolo appontuto che 'e smafaraie 'o core, non fu spruoccolo, ma saglioccola che 'e 'ntronaie 'o caruso. Ma che dico spruoccolo e saglioccola? fu zurfariello allommato pe l'esca d''e voglie soie, fu miccio infocato pe 'a monezione d''e desederie suoie. Ma che dico spruoccolo, saglioccola, zorfariello e miccio? fu spina sotto 'a coda d''e pensie' suoie, anze, cura 'e fico ieietelle, che 'e cacciaie fora 'o frato 'e ll'affetto amoruso cu no sfonnerio 'e sospì. E tenenno 'mano e vasanno chillo dito, che da raspa 'e chianellaro era deventato 'mbrunetura 'e 'nauratore, commenzaie a dice': «O arcuccio d''e docezze, o repertorio d''e gioie, o registro d''e privilegie d'Ammore, pe 'a quale cosa so' deventato funnaco d'affanno, magazzeno d'angosce, doana 'e tormiento! è possibele che vuoglie mostrarete cossì 'ncontenuta e tosta che non t'agge da move' a 'e lamiente mieie? deh, core mio bello, s'hai mostrato pe 'o pertuso 'a coda, stienne mo sso\nmusso e facimmo na ielatina 'e contiente! s'hai mostrato 'o cannolicchio, o maro 'e bellezza, mostrame ancora 'e carnumme, scuopreme ss'uocchie 'e farcone pellegrino e lassale pasce' 'e sto core! chi sechestra 'o tresoro 'e ssa bella faccie drinto no cacaturo? chi fa fare 'a quarantana a ssa bella mercanzia drinto a no cafuorchio? chi tene presone 'a potenzia d'Ammore drinto a sso mantrullo? levate da sso fuosso, scapola da ssa stalla, iesce da sso pertuso, sauta, maruzza e dà 'a mano a Cola e spienneme pe quanto vaglio! sai puro ca songo re e non so' quarche cetrulo e pozzo fare e sfare. Ma chillo cecato fauzo, figlio 'e no sciancato e na squaltrina, 'o quale have libera autoretate 'ncoppa 'e scettre, vole che io te sia suggeco, e che te cerca pe grazia chello che porria scervecchiarene pe propio arbitrio; e saccio ancora, comme dicette Chillo, ca cu 'e carizze, non cu 'e sbraviate, se 'nnorca Vene'». 'A vecchia, che sapeva dove 'o diascance teneva 'a coda, vorpa mastra, gattone viecchio, trincata, arciva ed ecciacorvessa, pensanno ca quanno 'o soperiore prega tanno commanna e che 'a zerronaria 'e no vassallo move l'omure colereche 'int''o cuorpo d''o patrone, che po' sbottano a besentierie 'e ruine, se fece a correie' e cu na vocella 'e gatta scortecata dicette: «Signore mio, pocca ve 'ncrinate 'e sottomette' a chi ve stace sotta, degnannove 'e scenne' da 'o scettro a 'a conocchia, da 'a sala reiale a na stalla, da 'e sfuorge a 'e pettole, da 'a grannezza a 'e miserie, dall'astraco a 'a cantina e da 'o cavallo a ll'aseno, non pozzo, non devo né voglio leprecà a 'a volontate 'e no re cossì granne; perzò, mentre volite fare sta lega 'e prencepe e 'e vaiassa, sta 'ntrezziatura d'avolio e 'e ligno 'e chiuppo, sto 'ncrasto 'e diamante e 'e vritille, eccome pronta e parata a 'e voglie vostre, sopprecannove schitto na grazia pe primmo signo 'e ll'affrezione che me portate: ch'io sia recevuta a 'o lietto\nvuostro 'e notte e senza cannela, perché non me sopporta 'o core d'esse' vista nuda». 'O re, tutto pampanianno 'e prieio, 'e iuraie cu na mano 'ncoppa a ll'autra ca l'averria fatto 'e bona voglia; cossì, tirato no vaso 'e zuccaro a na vocca d'asafeteda, se partette né vedde l'ora che, 'o Sole 'nzoperato d'arare, 'e campe d''o cielo fossero semmenate 'e stelle pe semmenà 'o campo dove aveva fatto designo 'e raccoglie' 'e gioie a tommola e 'e contiente a cantaro. Ma, venuta 'a Notte che, vedennose atuorno tante pescature 'e poteche e ferraiuole, aveva comm'a seccia iettato 'o nigro 'a vecchia, tiratose tutte 'e rechieppe d''a perzona e fattone no rechippo dereto 'e spalle legato stritto stritto cu no capo 'e spao, se ne venne a 'a scura, portata pe mano da no cammariero drinto 'a cammara d''o re, dove, levatose 'e zandraglie, se schiaffaie drinto a 'o lietto. 'O re, che steva cu 'o miccio a 'a serpentina, commo 'a 'ntese venì e corcà, 'mbroscinatose tutto 'e musco e zibetto e sbazzariatose tutto d'acqua d'adore, se lanzaie comm'a cane corso drinto a 'o lietto: e fu ventura d''a vecchia che portasse 'o re tanto sproffummo, azzò non sentesse 'o shiauro d''a vocca soia, l'afeto d''e tetelleche e 'a mofeta 'e chella brutta cosa. Ma non fu così priesto corcato, che, venuto a 'e taste, s'accorze a 'o parpezzà d''o chiaieto dereto, adonannose d''e caionze secche e d''e vessiche mosce ch'erano dereto 'a poteca d''a negra vecchia e, restanno tutto 'e no piezzo, non voze pe tanno dice' niente, pe se sacrede' meglio d''o fatto e, sfarzanno 'a cosa, dette funno a no Mantracchio, mentre se credeva stare a 'a costa 'e Posileco e navecaie cu na permonara, penzannose 'e ire 'n curzo cu na galera shiorentina. Ma non cossì priesto venne a 'a vecchia 'o primmo suonno, che 'o re, cacciato da no scrittorio d'ebano e d'argiento na vorza 'e cammuscio cu no focile drinto,\nallommaie na locernella, e, fatto perchisizione drinto a 'e lenzola, trovato n'Arpia pe Ninfa, na Furia pe na Grazia, na Gorgona pe na Cocetrigna, venne 'n tanta furia che voze taglià 'a gomena c'aveva dato capo a sta nave e, sbruffanno 'e zirria, chiammaie tutte 'e serveture, che, sentenno gridà ad arme, fatto na 'ncammisata vennero 'ncoppa. A 'e quale, sbattenno comm'a purpo, dicette 'o re: «Vedite che bell'abbuffa-cornacchia m'ha fatto sta vava 'e parasacco, che credennome 'e 'norcà na vitelluccia lattante m'aggio trovato na seconna 'e vufara, penzannome d'avere 'ncappato na penta palomma m'aggio ashiato 'n mano sta coccovaia; 'magenannome 'e avere no morzillo 'e re me trovo tra 'e granfe sta schifienzia, mazzeca-e-sputa! ma chesto e peo 'nce vole a chi accatta 'a gatta drinto a 'o sacco! ma essa m'ha fatto sto corrivo ed essa ne cacarrà 'a penetenzia! perzò, pigliatela priesto, comme se trova, e sbelanzatela pe ssa fenestra». 'A quale cosa sentenno 'a vecchia se commenzaie a defenne' a cauce ed a muorze, decenno che s'appellava da sta settenzia, mentre isso stisso l'aveva tirata cu no stravolo a venì a 'o lietto suio; otra che portarria ciento dotture a defesa soia e 'ncoppa tutto chillo tiesto: gallina vecchia fa buono bruodo, e chill'autro che non se deve lassà 'a via vecchia pe 'a nova. Ma cu tutto chesto fu pigliata 'e zippo e 'e pesole e derropata a 'o giardino e fu 'a fortuna soia ca restata appesa pe 'e capille a no rammo 'e fico non se roppe 'a catena d''o cuollo. Ma passanno ben matino certe fate da chillo giardino 'nante che 'o Sole pigliasse possessione d''e terretorie che l'aveva ciesso 'a Notte 'e quale pe na certa crepantiglia non avevano mai parlato né riso e, visto pennolià dall'arvolo chella malombra c'aveva fatto 'nante tiempo sporchià l'ombre, 'e venne tale riso a crepafecate c'appero a sguallarà e, mettenno 'a lengua 'n vota, non chiusero pe no piezzo vocca 'e sto bello spettacolo.\nTalemente che, pe pagà sto spasso e sto sfizio, 'e dezero ogne na 'a fatazione soia, decennole na ped na che potesse deventà giovane, bella, ricca, nobele, vertolosa, voluta bene e bona asciortata. E, partutose 'e fate, 'a vecchia se trovaie 'n terra, seduta a na seggia 'e velluto 'n quaranta cu france d'oro, sotta l'arvolo stisso ch'era deventato no bardacchino 'e velluto verde cu funno d'oro; 'a facce soia era tornata 'e fegliola 'e chinnece anne, cossì bella che tutte l'autre bellezze averriano parzeto scarpune scarcagnate a paro 'e na scarpetella attillata e cauzante; a comparazione 'e sta grazia 'e Sieggio tutte l'autre grazie se sarriano stimate d''e Fierreviecchie e d''o Lavinaro; dove chesta ioquava a trionfiello 'e ciance e 'e cassesie tutte l'autre averriano ioquato a banco falluto. Era po' così 'nciricciata, sterliccata e sforgiosa, che vedive na maestà: l'oro sbagliava, 'e gioie stralucevano, 'e shiure te shiongavano 'n facce; 'e stevano 'ntuorno tante serveture e dammecelle che pareva che 'nce fosse 'a perdonanza. Fra chisto tiempo 'o re, puostose na coperta 'n cuollo e no paro 'e scarpune a 'e piede, s'affacciaie a 'a fenestra pe vede' che s'era fatto d''a vecchia e, visto chello che non se 'magenava 'e vede', cu no parmo 'e canna aperta e comme 'ncantato squatraie pe no piezzo da 'a capo a 'o pede chillo bello piezzo 'e schiantone, mo miranno 'e capelle, parte sparpogliate 'ncoppa 'e spalle, parte 'mpastorate drinto no lazzo d'oro, che facevano 'nmidia a 'o Sole; mo tenenno mente a 'e ciglia, valestre a pozone che parrettiavano 'e core; mo guardanno l'uocchie, lanterna a vota d''a guardia d'Ammore; mo contempranno 'a vocca, parmiento amoruso dove 'e Grazie pisavano contento e ne cacciavano Grieco doce e Manciaguerra 'e gusto. Dall'autra parte, se votava comm'a stentaro esciuto da... sinno a 'e trincole e mingole che portava appise 'n canna, e a 'e ricche sfuorge c'aveva adduosso e, parlanno\nfra se stesso, deceva: «Faccio 'o primmo suonno o songo scetato? sto 'n cellevriello o sbareio? so' io o non so' io? da quale trucco è venuto cossì bella palla a toccà sto re 'e manera che so' iuto a spaluorcio? so' fuso, so' tarafinato si non me recatto! comme è spontato sto sole? comme è sguigliato sto shiore? comm'è schiuso st'auciello, pe tirà comm'a vorpara 'e voglie meie? quale varca l'ha portato a sti paise? quale nuvola l'ha chiuppeto? che lave 'e bellezza me ne portano drinto a no maro d'affanne?». Cossì decenno se vrociolaie pe 'e scale e correnno a 'o giardino iette 'nante a 'a vecchia renovata e 'mbroscinannose quase pe terra 'e dicette: «O musso 'e peccionciello mio, o pipatella d''e Grazie, penta palomma d''o carro 'e Vene', straolo trionfale d'Ammore! si hai puosto 'n ammuollo sto core a 'o shiummo 'e Sarno, si non ce so' trasute drinto l'aurecchie 'e semenze 'e canna, si no ci è caduto 'int'a ll'uocchie 'a merda 'e rennena, io so' securo ca sentarraie o vedarraie 'e pene e 'e tormiente che 'e vrocca e 'e relanzo m'hanno refuso a 'o pietto ste bellezze toie. E si non cride a 'o cennerale 'e sta facce 'a lescia che bolle drinto a sto pietto, si non cride a 'e shiamme d''e sospiri 'a carcara c'arde drinto a ste vene, comme a comprennoteca e 'e iodizio puoi fare argomiento dalli capille d'oro quale funa m'attacca, da ssi uocchie nigre quale cravune me coceno e dall'arche russe 'e sse lavre quale frezza me smafara. Perzò, non varrià 'a porta d''a pietà, non auzà 'o ponte d''a mesericordia, né appilà 'o connutto d''a compassione! e si non me iudeche meretevole d'avere 'nulto da ssa bella facce, famme a 'o manco na sarvaguardia 'e bone parole, no guidateco 'e quarche prommessa e na carta aspettativa 'e bona speranza, perché autramente io me ne piglio 'e scarpune e tu pierde 'a forma». Cheste e mille autre parole 'e scettero da 'o sprofunno d''o pietto, che toccaro a 'o bivo 'a vecchia renova-\nta, 'a quale a ll'utemo l'azzettaie pe marito; e cossì, auzatase da sede' e pigliatolo pe 'a mano, se ne iezero 'n cocchia a 'o palazzo reiale, dove ped aiero fu apparecchiato no grannissemo banchetto e mannato a 'nmità tutte 'e gentiledonne d''o paiese, tra l'autre voze 'a vecchia zita che nce venesse 'a sore. Ma 'nce fu da fare e da dire pe trovarela e carriarela a 'o commito, perché pe 'a paura granne s'era iuta a 'ntanà e a 'ncaforchià che non se ne trovava pedata; ma, venuta comme dio voze e postase acanto a 'a sore, che 'nce voze autro che baia pe 'a canosce', se mesero a fare gaudeamo. Ma 'a vecchia scura aveva autra fame che 'a rosecava, pocca 'a crepava 'a 'nmidia 'e vede' luce' 'o pilo a 'a sore e ogne poco 'a tirava pe 'o manecone, decenno: «Che 'nce hai fatto, sore mia, che 'nce hai fatto? viata te cu 'a catena!». E 'a sore responneva: «Attienne a magnà, ca po' ne parlammo». E 'o re addemannava che l'occorreva e 'a zita pe copierchio responneva ca desiderava no poco 'e sauza verde e 'o re subeto fece venì agliata, mostarda, 'mpeperata e mill'autre saporielle pe scetà l'appetito. Ma 'a vecchia, che 'a sauza 'e mostacciuolo 'e pareva fele 'e vacca, tornaie a tirà 'a sore decenno 'o stesso: «Che 'nce hai fatto, sore mia, che 'nce hai fatto? ca te voglio fare na fico sotto a 'o mantiello?». E 'a sore responneva: «Zitto, c'avimmo chiù tiempo che denà; mancia mo, che te faccia fuoco, e po' parlammo». E 'o re coriuso demannava che cosa volesse e 'a zita, che era 'ntricata comm'a pollecino a 'a stoppa e n'averria voluto esse' diuna 'e chillo rompemiento 'e chiocche, respose ca voleva quarcosa doce e lloco shioccavano 'e pastetelle, lloco sbommavano 'e neole e taralluccie, lloco delloviava 'o iancomancià, lloco chiovevano a cielo apierto 'e franfrellicche. Ma 'a vecchia, che l'era pigliato 'o totano e aveva 'o fi-\nlatorio 'n cuorpo, tornaie a 'a stessa museca, tanto che 'a zita, non potenno chiù resiste', pe levaresella da cuollo respose: «Me so' scortecata, sore mia». 'A quale cosa sentenno 'a crepantosa dicette sotta lengua: «Và, ca no l'hai ditto a surdo! voglio io perzì tentà 'a fortuna mia, ca ogne spireto ha 'o stommaco e si 'a cosa m'enchie pe 'e mano non sarrai tu sola a gaude', ca ne voglio io perzì 'a parte mia pe fi' a no fenucchio». Cossì decenno e levatose 'ntanto 'e tavole, essa, fatto 'nfenta 'e ire pe na cosa necessaria, se ne corse 'e ponta a na varvaria, dove trovato 'o mastro e retiratolo a no retretto, 'e dicette: «Eccote cinquanta docate, e scortecame da 'a capo a 'o pede». 'O varviero, stimannola pazza, 'e rispose: «Và, sore mia, ca tu non parle a sepà e securamente venarrai accompagnata». E 'a vecchia cu na facce 'e pepierno, leprecaie: «Sì pazzo tu che non canusce 'a fortuna toia, perché otra d''e cinquanta docate, si na cosa me resce 'm paro, te farraggio tene' 'o vacile a 'a varva a 'a fortuna. Perzò miette mano a fierre, non perde' tiempo, ca sarrà 'a ventura toia». 'O varviero, avenno contrastato, letechiato e protestato no buono piezzo, a ll'utemo, tirato pe naso, fece comm'a chillo: lega l'aseno dove vo' 'o patrone; e, fattola sede' a no scanniello, commenzaie a fare 'a chianca 'e chillo nigro scuorzo, che chiovellecava e piscioliava tutta sango e da tanto 'n tanto, sauda comme se radesse, deceva: «Uh, chi bella vo' pare', pena vo' pate'». Ma, chillo continovanno a mannarela a mitto ed essa secotianno sto mutto, se ne iezero contrapuntianno 'o colascione 'e chillo cuorpo fi' a 'a rosa d''o vellicolo, dove, essennole mancato cu 'o sangue 'a forza, sparaie da sotta no tiro 'e partenza, provanno cu riseco suio 'o vierzo 'e Sanazaro: 'a 'nmidia, figlio mio, se stessa smafara». Fornette a tiempo sto cunto ch'era data n'ora 'e termene a 'o Sole, che comme stodiante fastediuso sfrattasse da 'e quartie' 'e ll'aiero, quanno 'o prencepe fece chiammà\nFabiello e Iacovuccio, l'nu guardarobba e l'autro despenziero d''a casa, che venessero a dare 'o sopratavola a sta iornata. Ed ecco se trovaro, leste comm'a sergiente, l'nu vestuto cu cauze a 'a martingala 'e friso nigro e 'a casacca a campana cu bottune quanto na palla 'e cammuscio, cu na coppola chiatta fi 'ncoppa l'aurecchie, l'autro cu na barretta a tagliero, casacca cu 'a panzetta e cauza a braca 'e tarantola ianca. 'E quale, scenno da drinto na spallera 'e mortella comme se fosse na scena, cossì decettero:"
  },
  {
    "text": "LA COPPELLA EGROCA Fabiello, Iacovuccio FABIELLO Dove accossì 'e pressa, dove accossì 'e ponta, o Iacovuccio? IACOVUCCIO A portà sta chelleta a 'a casa. FABIELLO È quarcosa 'e bello? IACOVUCCIO A punto, e 'e mascese. FABIELLO Ma puro? IACOVUCCIO È na coppella. FABIELLO A che te serve? IACOVUCCIO Si tu sapisse. FABIELLO Elà, stà 'n cellevriello e arrassate da me! IACOVUCCIO Perché? FABIELLO Chi sape che parasacco mo non te cecasse! tu me 'ntienne? IACOVUCCIO Te 'ntenno: ma tu ne sì da rasso ciento miglia."
  },
  {
    "text": "FABIELLO Che saccio io? IACOVUCCIO Chi non sa, sta zitto e appila. FABIELLO Saccio ca non sì arefece, né manco stillatore: fà tu 'a consechenzia! IACOVUCCIO Tirammogne da parte, o Fabiello, ca voglio che stordisce e che strasiecole. FABIELLO Iammo a dove te piace. IACOVUCCIO Accostammogne sotta a sta pennata, ca te farraggio scire da 'e panne. FABIELLO Frate, scumpela priesto, ca me faie stennerì. IACOVUCCIO Adaso, frate mio! comme si' pressarulo! accossì priesto, dì, te fece mammeta? vide buono st'ordegna. FABIELLO Io 'o veo che è roagno adove se porifica l'argiento. IACOVUCCIO Tu 'gne haie dato a 'o pizzo, l'haie 'nnevenato a primmo! FABIELLO Commoglia, che non passa quarche tammaro, e fossemo portate a no mantrullo! IACOVUCCIO Comme sì cacasotta! tremma securo, ca non è 'e chelle\ndove se fa 'a pasta, cu tanta marcancegne che tre decinco resceno tre legne! FABIELLO Ma dimme, a che l'aduopre? IACOVUCCIO Pe affinà 'e cose 'e sto munno e canosce' l'aglio da 'a fico. FABIELLO Haie pigliato gran lino a pettenà! tu 'nvecchiaraie ben priesto, ben priesto tu farraie 'e pile ianche! IACOVUCCIO Vi' ca 'nc'è ommo 'n terra che pagarria na visola e na mola ad avere no 'nciegno comm'a chisto, c'a primma prova cacciarria 'a macchia 'e quanto ha 'n cuorpo ogn'ommo, 'e quanto vale ogn'arte, ogne fortuna! Perché ccà drinto vide s'è cocozza vacante o si 'nc'è sale, se 'a cosa è sofisteca o riale. FABIELLO Comm'a dice' mo? IACOVUCCIO Siente fi' 'm ponta, chiano, ca me spalifeco chiù meglio. Quanto a 'a 'ncornatura e a primma fronte pare cosa 'e priezzo, tutto 'nganna 'a vista, tutto ceca 'a gente, tutto è schitto apparenzia. Non ire summo summo, non ire scorza scorza, ma spercia e trase drinto, ca chi non pesca 'n funno\nè no bello catammaro a sto munno! adopra sta coppella, ca fai prova se 'o negozio è vero o fegneticcio, s'è cepolla sguigliata o s'è pasticcio. FABIELLO È na cosa 'e spanto, pre vita 'e Lanfusa! IACOVUCCIO Sienteme 'n chino e spantate. Iammo chiù 'nanze, e spireta, ca senterrai miracole! aude mo, verbegrazia. Tu criepe d''a 'nmidia, abbutte e fai 'a guallara 'e no signore, conte o cavalie', perché vace 'n carrozza, ca 'o vide servuto e accompagnato da tanta frattaria, tanta marmaglia: chi 'o sgrigna da ccàne, chi 'o 'ncrina da llàne, chi 'e caccia 'a coppola, chi 'e dice: schiavuottolo! straccia 'a seta e l'oro, quanno isso ciancolea, 'e fanno viento e tene fi' a 'o cantaro d'argiento! non te 'mprenà subeto 'e sti sfaste e apparenzie, non sospirà e fa' 'a spotazzella: miettele a sta coppella, ca vedarrai quante garrise e quante stanno sotto 'a sella 'e velluto, truove quante scorzune stanno accovate tra 'e shiure e l'erve, t'addonerrai, si scuopre 'a seggetta, cu france e cu racamme 'e cannottiglie e sete,\nsi 'o negozio è 'e perfummo o fete! ha 'o vacile d'oro e 'nce sputa 'o sango, have 'e muorze gliutte e 'e 'ntorzano 'n canna, e si buono mesure, e meglio squatre, chillo che stimme duono 'e fortuna è pena d''o cielo. Da pane a tante cuorve che 'e cacciano l'uocchie, mantene tante cane che l'abbaiano 'ntuorno, dace salario a 'e nemice suoie, che 'o metteno 'n miezo, che 'o zucano vivo e 'o 'nzavagliano. Chi da ccà 'o scorcoglia, cu smorfie e paparacchie, chi da llà te l'abbotta cu no mantece; nu se mostra culo 'e lemosena, lupo sotto 'a pella 'e na pecora, cu bella 'Meriana e brutta meuza, e 'e fa fare aggravie ed ignustizie; n'autro 'e tesse machene; chillo l'è porta-e-adduce, e 'e mette a partito 'a negra catarozzola e chisto 'o tradisce e manna a besentierio, tanto che mai non dorme cu arrepuoso, non magna mai cu gusto, né ride mai 'e core. 'E suone, s'isso magna, 'o scervellano, 'e suonne, s'isso dorme, l'atterresceno, l'arbascia 'o tormenta, comm'auciello 'e Tizio, so' 'e bagianarie l'acche e 'e frutte\nche 'nce sta 'n miezo e da 'a famme allanca; 'a ragione, 'nsenziglio 'e ragione, 'a rota è d'Isione che mai 'e dace abbiento; 'e designe e chime' so' 'e prete che saglie Sisefo a 'a montagna, che po', tuffete!, a bascio! sede a 'a seggia d'oro, mosiata d'avolio, cu centrelle 'naurate; tene sotto a 'e piede coscine 'e 'mbroccato e cataluffo e trappite torchische: ma 'e penne na serrecchia appontuta 'ncoppa 'a chiricoccola, che 'a mantene schitto no capillo, tanto che stace sempre 'n cacavesse sempre fila sottile e ha 'o iaio, sempre ha 'a vermenara, sempre 'o filatorio e sempre stace sorriesseto, atterruto e, a l'utemo 'e ll'utemo, ste sfastie e ste grannezze so' tutte ombre e monnezze, e no poco 'e terra drinto no fuosso stritto tanto copre no re quanto no guitto. FABIELLO Hai ragione, pe ll'arma 'e messe'! affé, ca è chiù 'e chello che tu dice, ca 'e signure, quanto chiù so' granne, chiù provano chiantute 'e malanne. E 'nsomma dicette buono chill'ommo d''a Trecchiena che iea vennenno nuce:\n«Non è tutto oro, no, chello che luce!». IACOVUCCIO Siente st'autra, e deventa milo shiuoccolo. 'Nc'è chi lauda 'a guerra, 'a mette 'mperecuoccolo e, comme vene l'ora che s'arvoleia na 'nzegna, che sente taratappa, 'e corzeta se scrive, tirato pe 'a canna da quatto iettarielle spase 'ncoppa na banca: piglia tornise frische, se veste a 'a Iodeca, se mette 'a scioscella e te pare na mula 'e percaccio, cu 'o pennacchio e 'o passacavallo. Si n'amico 'e dice: «A dove iammo?» responne allegramente, né tocca pede 'n terra, «A 'a guerra, a 'a guerra!». Sguazza pe 'e taverne, trionfa pe 'e Ceuze, vace a l'alloggiamiento, recatta 'e cartelle, fa remmore e fracasso, e no 'a cedarria manco a Gradasso! 'maro isso, si se fonne a sta coppella! ca tutte st'allegrezze, sti sbozze e spanfiamiente, 'e retornano a trivole e a tormiente. 'O 'nteseca 'o friddo, 'o resorve 'o caudo, 'o roseca 'a famme, 'a fatica 'o scanna, l'è sempre 'o pericolo a 'e scianche,\ne 'o premio da rasso, 'e ferite 'n contante, e 'e paghe 'n credenza, luonghe l'affanne e 'e docezze corte, 'a vita 'ncerta e secura 'a morte. All'utemo, o stracquato da tante patemiente se l'affuffa e cu tre saute 'nmezza si 'o cannavo è miccio od è capezza, o 'n tutto è sbennegnato, o resta stroppiato, ed autro non avanza che o n'aiuto 'e costa 'e stanfella, o no trattenemiento 'e na rogna o, pe no manco male, tira na chiazza morta a no spetale. FABIELLO N'hai cacciato 'o fraceto, non ce puoi dire niente, è vero e chiù ca vero, pocca 'a scolatura 'e no scuro sordato è tornà o pezzente o smafarato! IACOVUCCIO Ma che dirrai 'e n'ommo tutto cuocolo, ire 'm ponta 'e pede, tutto se pavoneia e se 'mprena e se vanta ca vene 'e streppegna e 'e ienimma d'Achillo o d'Alesantro: tutto 'o iuorno fa designe d'arvolo, e tira da no cippo 'e castagna no rammo 'e lecina; tutto 'o iuorno scrive storie e cierne-Lucie 'e patre che non appero mai figlie:\nvo' che n'ommo che venne l'uoglio a quarte sia nobele 'e quarte; aggiusta privilegie 'n carta pecora, fatte viecchie a 'o fummo, pe pasce' 'o fummo e l'arbascia; s'accatta sepoture, e 'nce 'mpizza spetaffie cu mille filastoccole. Pe acconcià 'e pettole paga buono 'e Zazzà, pe accordà campane, spenne a 'e Campanile e pe iettà quarche fonnamiento a case scarropate spenne n'uocchio a 'e Prete. Ma, puosto a coppellà chillo che chiù se stira, chillo che chiù pretenne, e 'a sfelizza e frappa, ancora have 'e calle d''a zappa! FABIELLO Tu tuocche a dove dole, non se pò dire chiù, cuoglie a 'o chiuovo! m'allecordo, a preposeto, ('e parole agge a mente) ca dicette no saputo: «Non c'è peo che villano resagliuto». IACOVUCCIO Vide mo no vaggiano, no cacapozonetto ed arbasciuso, che stace 'm pretennenzia 'e casecavallucce e che se picca cu gran prosopopea, che t'abbotta pallune, che sbotta paparacchie, sputa parole tonne e squarcioneia,\ntorce e sgrigna 'o musso e se zuca 'e lavra quanno parla, mesura 'e pedate: và tu 'nevina chi se penza d'esse'! e spanfeia e se vanta: «Olà, venga 'a ferba o 'a pezzata! chiamma venti 'e miei! vedi, se vuol venì alquanto a spagio neputemo, 'o conte! quanno l'erario nuostro mi recarà 'o carrugio? dite a 'o mastro ch'io voglio inanti sera 'a cauza a braca racamata d'oro! respunne a chella sdamma che spanteca pe mene ca fuorze fuorze 'e vorraggio bene!». Ma comm'a sta coppella è cementato, non ce truove na maglia, tutto è fuoco 'e paglia, quanto chiù se l'allazza chiù fa alizze, parla sempre 'e doppie e sta 'nsenziglio, fa d''o sbozza e niente have a 'a vozza, 'o collaro ha 'ncrespato e sta screspato, trippa contenta senza no contante, e pe concrusione ogne varva 'e resce na garzetta, ogne perteca piuzo, ogne 'mpanata allessa, e 'a pommarda se resorve a vessa! FABIELLO Che te sia benedetta chessa lengua! comme l'hai smedollata, e comme l'hai squatrata! 'nsomma è settenzia antica ca 'o vagiano è comme a 'a vessica."
  },
  {
    "text": "IACOVUCCIO Chi secuta 'a corte, da chella brutta strega affattorato, e s'abbotta 'e viento e se pasce 'e fummo 'e ll'arrusto, cu 'e vessiche chiene 'e speranza, che aspetta campanelle 'e sapone e lescia, che 'nanze d'arrivà crepano pe 'a via, che cu 'a canna aperta resta ammisso da tante sfuorge, e tante, e pe na pezza viecchia, e, pe sorchià vroda a no teniello cu na panella sedeticcia e tosta, venne 'a libertà, che tanto costa! si da 'o cenneraccio a st'oro fauzo, vedarrà laberinte 'e fraude e trademiente, troverrà, frate, abbisse 'e 'nganne e fegnemiente, scoprerà gran paiese 'e lengue mozzecutole e marvase. Mo se vede tenuto 'm parma 'e mano e mo puosto 'n zeffunno, mo caro a 'o patrone e mo 'n zavuorrio, mo pezzente mo ricco, mo grasso e luongo, mo arronchiato e sicco. Serve, stenta, fatica, suda comme no cane, cammina chiù 'e trotto che 'e passo e porta pe fi' a l'acqua cu l'arecchia: ma 'nce perde 'o tiempo, l'opera e 'a semmenza, tutto è fatto a 'o viento, tutto è iettato a maro.\nFà quanto vuoi, ch'è iota; fà designe e modielle 'e speranze, 'e miereto e 'e stiento, ch'ogne poco 'e viento contrario ogne fatica ietta a terra: a 'a fine te vide puosto 'nante no boffone, na spia, no Ganemede, no cuoiero cotecone, o pure nu che facce casa a doi porte o n'ommo cu doi facce. FABIELLO Frate, me dai 'a vita! cride, c'aggio 'mezzato chiù sto poco 'e tiempo e chiù sta vota sola 'e tante anne che spiso aggio a 'a scola! consurta 'e dottore: «Chi serve 'n corte, a 'o pagliaro more». IACOVUCCIO Hai sentuto che sia no cortesciano; siente chi serve mo 'e vascia mano. Piglie no servetore bello, polito e nietto, che sia 'e bona 'nfanzia: fa ciento leverenzie, t'arresedia 'a casa, tira l'acqua, te mette a cocinà, scopetta 'e vestite, striglia 'a mula, scerga 'e piatte; si 'o manne a 'a chiazza torna 'nante che secca na spotazza; non sa mai stare cu 'e mano a ll'anca, non sa mai stare 'n ozio, sciacqua becchie' e ietta 'o negozio. Ma si tu ne fai prova a cemiento riale,\nretroverrai ch'ogne noviello è biello, e che 'a corza d'aseno non dura, ca passato tre iuorne tu 'o scuopre trafano, potrone pe 'a vita, roffiano 'e trinca, 'mbroglione, cannaruto, ioquatore: si spenne fa 'o granco, si da biava a 'a mula 'e da dall'uva a ll'aceno; te 'mezeia 'a vaiassa, te cerca 'e saccocciole, e 'n fine, pe refosa d''o ruotolo, cu n'arravoglia-Cuosemo te fa netta paletta, e se 'a sola! và, legale 'e puorce a 'e cetrola! FABIELLO Parole 'e sostanzia so' chesse, tutto zuco! oh nigro e sbentorato chi 'matte a servetore 'meziato! IACOVUCCIO Eccote no smargiasso, 'o protoquanqua d''e spartegiacche, 'o capo mastro d''e squarciamafaro, 'o maiorino d''e capoparte, quatto 'e ll'arte d''e spezzacuolle, l'arcinfanfaro vero d''e brave, 'o priore 'e ll'uommene valiente: se picca e se presume d'atterrì 'a gente, 'e te fare sorreie' cu na votata d'uocchie: 'o passo ha d''a picca, 'a cappa quartiata, carcato 'o cappiello,\n'ngriccato 'o crespiello, auzato 'o mostaccio, cu ll'uocchie strevellate, cu na mano a 'o shianco; sbruffa, sbatte 'e piede, 'e danno 'mpaccio pe fi' a 'e pagliosche, e se 'a vo' piglià cu 'e mosche. Va sempre cu scogliette, no 'o siente parlà d'autro che sficcaglià chi spercia, chi spertosa, chi sbennegna, chi smeuza, chi smatricola, chi screspa, chi scatamella, sgongola e sgarresa, chi zolla, chi stompagna, chi sbentra, chi scocozza, chi scervecchia; autro strippa, autro sfecata, autro abbuffa, autro 'ntomaca, autro ammacca, autro smafara: si 'o siente frappà, terra tienete! chi scrive a 'o quatierno, chi leva da sto munno, chi manna a 'e pariente, d'nu caccia 'e picciole, n'autro miette a 'o sale chisto pastena 'n terra, 'e chillo fa mesesca, ciento ne votta e ciento ne messeia, e sempre cu striverio e cu fracasso, spaccanno capo e sgarreianno gamme. Ma 'a spata, pe quanto mostra forza e valore, zita è 'e sango e vedola 'e 'nore! ma sta coppella te 'o scopre a rammo, ca so' 'e sbraviate d''a vocca tremmoliccio 'e core, 'e cazzeche 'e ll'uocchie\nretirate 'e pede; 'e truone d''e vante cacavesse 'e iaio; 'o smafarà 'n suonno l'avere zotte 'n veglia; 'e tante liberanze a 'e 'nfruate no sechestro a 'a sferra, 'a quale, comm'a femmena 'norata, se vregogna mostrarese a 'a nuda; si pare male fele, ha sempre file; si roseca liune, va cacanno coniglie; si desfida, è sarciuto ed è 'nforrato; si menaccia, è frusciato e l'è refuso; si ioqua a dale 'e smargiassaria sempre l'è fatto 'n cuntro; 'int''e parole è bravo, ma ne l'effecte è breve; caccia mano a l'acciaro ed assarpa 'o fierro; cerca arrissa e s'arrassa, ed è volante chiù che no è valente, trovanno chi l'attoppa e 'o chiarisce, trovanno chi l'assesta 'o ieppone, trovanno chi 'o sbozza e 'nce 'e cagna, chi l'aiusta 'e cammie, chi 'e carda 'a lana, chi 'e da pe 'e cegna, chi 'e face na 'ntosa, chi 'e sisca l'arecchie, chi 'e 'ntrona 'e mole, chi 'e trova 'a stiva, chi 'e mena 'e ture, chi 'o scomma 'e sango, o sborza na lanterna o fa na pettenata o concia pe 'e feste\no piglia cu no vusciuolo o fruscia cu no tutaro o afferra a secozzune o piglia a barvazzale o a sciacquadiente, mascune, mano-'merze, 'ntunamente, cheche', scoppolune, scarcacoppole, annicchie, scervecchiune, cauce, serrapoteche e 'ntommacune e 'e mette na foca o pollecara! vasta, ca piglia punte e leva taglie; fa 'a voce 'e ll'ommo, 'a corzeta 'e crapio; semmena spotezzate, recoglie molegnane; e quanno tu te cride ca vo 'mestì comme a caperrone, che dia masto a n'asserzeto, e che votte 'e mescole scoppa dì, fa buon iuorno, te resce no cavallo 'e retuorno; affuffa, alliccia, assarpa ed appalorcia, sporchia, sfratta e se cu ll'e 'e viole, e squaglia e sfila e sparafonna e spara 'o tiro 'e partenza, se 'a dace 'n tallune e sbigna e scorre, se ne piglia 'e vertole, «Aiutame, tallone, ca te cauzo!», 'e carcagna 'e toccano 'e spalle ed ha 'o pede a leparo e te ioca 'o spatone a doi... gamme e comme a gran potrone arranca e fuie, receve e va 'm presone! FABIELLO Retratto spiccecato 'e sti sgarratallune! oh comm'è naturale!\ne dì, ca non ne truove chiù d'nu affé 'e chisse, che cu 'a lengua smaglia, e non vale pe cane 'e na quaglia! IACOVUCCIO N'adolatore mo te lauda e sbauza pe fi'ncoppa 'o chirchio d''a luna, te vace sempre a bierzo, te da pasto e calomma, te da viento a 'a vela, né mai te contradice: si sì n'uorco o n'Esuopo dice ca sì Narciso e s'haie 'n facce no sfriso iura ch'è nieo e na pentata cosa. Si tu sì no potrone, afferma ca sì n'Ercolo o Sansone, sì 'e streppegna vile attesta ch'è ienimma 'e no conte; 'nsomma sempre t'alliscia e te moseia. Ma vi' non te legasse a 'e parole 'e sti parabolane cannarune e bi' non ce facisse fonnamiento! no 'e crede' zubba, né 'e stimà nibba, non te fare abbià, ma fanne sperienzia a sta coppella, ca tuocche cu 'e mane ca chisse hanno doie facce: na facce da 'nante, na dereto, ed hanno autro a 'a lengua, autro a 'o core. So' tutte lavafacce e fegnemiente: te coffeia, mette 'miezo, da 'a quatra, pascheia, piglia paise, te 'nzavaglia, te 'ngarza e te 'nfenocchia e te 'mbroglia e te ceca e te 'mpapocchia!\nquanno isso te asseconna, sacce ca tanno tu curre tempeste; cu 'o risillo mozzeca, te 'mbratta cu l'encomie, t'abbotta 'o pallone, e sbotta 'o vorzillo. Tutto 'o fine suio è 'e zeppoleià e scorcoglià, e cu 'e vracche d''e laude soie e cu 'e filastocche e paparacchie te caccia da 'o core 'e pennacchie, che schitto pe scroccà quarche poco d'argiamma, pe ire o a 'e pottane o a 'e taverne, te venne 'e bessiche pe lanterne. FABIELLO Che se perda 'e chisse 'a semmenta! uommene ammascarate, che songo pe schiaffarece a no sacco: fore Narciso e drinto parasacco! IACOVUCCIO Siente mo 'e na femmena, che stace a chi vene, a chi vace. Vide na pipatella, n'isce bello, no sfuorgio, na palomma, no schiecco, no gioiello, no cuccopinto, na fata Morgana, na luna chinquagesima retonna, fatta cu 'o penniello, 'a vevarrisse a no becchiero d'acqua, no muorzo 'e signore, ninnella cacciacore: cu 'e trezze t'annodeca, cu l'uocchie te smatricola, cu 'a voce te sbufara. Ma comme è coppellata,\nuh quanto fuoco vide! quanta tagliole e trapole, quante mastrille e trafeche, quante matasse e gliommà! Mille viscate aparano, mille rezze se iettano, mille malizie 'mentano, mille trapole e machine, 'moscate e stratagemme, e mene e contramene e 'mbroglie e sbroglie. Tira comme a n'ancino, 'nsagna comme a barviero gabba comme a na zingara e mille vote pienze che sia vino che tresca ed è carne che 'mesca! si parla 'ntramma e si cammina 'ntesse; si ride 'ntrica e si te tocca tegne; e quanno non te manna a 'o spitale sì trattato d'auciello o d'anemale, che cu marditto stile te lassa o senza penne o senza pile! FABIELLO Si tu mettisse 'n carta quanto haie ditto, se venarria seie pubreche sta storia, ca se ne caccia assempio ca se fa l'ommo spierto a stare a ll'erta; e non darese 'n mano a sse squartate, perché è moneta fauza, ruina d''a carne e d''a sauza. IACOVUCCIO Si vide pe fortuna a na fenestra na, che pare a te che sia na fata, ha 'e capille iunne, che pareno a bede' catenelle 'e casocavalluccio;\n'o fronte comme a schiecco, ogn'uocchio che te parla e mire 'n frutto doie lavra comme a felle 'e presutto; no piezzo 'e schiantone, auta e desposta comme a confalone e tu non tanto 'nce haie 'mpizzato l'uocchie, che muore ashevoluto, che spanteche speruto! catammaro, catarchio, saccela coppellà, ca chello che te pare na bellezza 'e sfuorgio trovarraie ch'è no destro 'mpetenato, no muro 'ntonacato, mascara ferrarese, ca 'a zita have spase 'e trappite: 'e trezze so' a posticcio, 'e ciglia songo tente a 'a tiella, 'a facce rossa a chiù 'e na scotella 'e magra, cauce vergene e bernice, ca s'alliscia, se 'nchiacca, se strellicca, se 'nchiastra e se 'mpallacca! tutta cuonce ed agniente, tutta pezze, arvarelle, purve' e carrafelle, che pare, quanno fa tanto apparato, che boglia medecà no 'nchiagato! quanta defiette e quanta copreno 'e camorre e sottanielle! otra ca si se leva 'e chianielli, cu tante chiastre e tante cioffe e tante, vedarraie fatto naimo no giagante. FABIELLO Affé, me vaie rescenno pe 'e mano! io devento na mummia, resto ammisso, so' fore 'e me stisso!\nogne settenzia, frate, che tu spute, vale sellanta scute! 'nce puoi dare a sti ditte cu no maglio né te scazzeche punto da chillo mutto antico: 'A femmena è secunno 'a castagna: da fore è bella e drinto ha 'a magagna. IACOVUCCIO Venimmo a 'o mercante, che fa cammie e recammie, assecura vascielle e truova accunte, trafeca, 'ntrica e 'mbroglia tene parte a gabelle, piglia partite e tira 'e carate; face vascielle e fraveca; s'enchie buono 'a chiaveca, para 'a casa soa comme 'a zita, sforgia comme a no conte, e fruscia seta e sfragne, mantiene uommene sierve e donne libe', ch'ogne nu n'have 'midia. Nigro si se coppella! ch'è na recchezza 'n aiero, è na fortuna 'n fummo, fortuna vitriola, soggietta a mille viente, a riseco 'e ll'onne! è bella apparescenzia, ma te gabba a 'a vista; e quanto chiù 'e vide fellusse a furia e a pietto 'e cavallo, perde tutto 'o iuoco pe no fallo. FABIELLO De chisse te ne conto 'e migliara, c'hanno scasato case e 'a recchezza loro\nse ne va 'n vesebilio ca me vide ca no me vide e fecero a sto munno a barva d''o tierzo e d''o quarto, scarze 'e sentemiento, «Buono pignato, e tristo testamiento!». IACOVUCCIO Ecco 'o 'nammorato: stimma felice l'ore che spenne e spanne 'n servizio d'Ammore; tene doce 'e shiamme e 'e catene, tene cara 'a frezza, che 'o spertosa pe na gran bellezza. Confessa ch'è restato cu morì allancato, cu vive' stentato; chiamma gioia 'e pene, spasso 'e sbotacapo e 'e cotture, gusto 'e crepantiglie e 'e martielle; non fa pasto che iova, non fa suonno che vaglia, suonne smesate e paste senza voglia. Senza tirà paga fa 'a ronna 'ntuorno a 'e porte amate, senz'esse' archetetto fa designe e fa castielle 'n aiero, e senz'esse' boia fa sempre strazio d''a vita soia. Con tutto chesto, pampaneia e 'ngrassa, e fa tanto 'e lardo, quanto chiù pogne e smafara 'o dardo, tanto fa festa e iuoco, quanto coce 'o fuoco: e stimma felicissima fortuna l'esse' annodecato cu na funa! ma si tu 'o coppielle, t'adduone ch'è no rammo 'e pazzia,\nna spezia d'ettecia, no stare sempre 'n fuorze tra paure e speranze, no stare sempre 'mpiso tra dubbie e tra sospette: no stare sempremaie comme 'a gatta 'e messé Vasile, che mo chiagne e mo ride! no cammenà stentato e sbanuto, no parlà a repieneto e 'nterrutto; no mannà a tutte ore 'o cellevriello a pasce', e avere sempremai 'o core 'e mappina, 'a facce 'e colata, caudo 'o pietto e l'arma 'ntesecata. E si pure a 'a fine scarfa 'o iaccio e scantoneia 'a preta 'e chella cosa ch'amma, che quanto arrasso è chiù tanto è chiù arrente, prova a pena 'o doce che se pente! FABIELLO O tristo chi 'nce 'matte a ste rotola scarze! nigro chi mette pede a sta tagliola! ca sto Cecato manna 'e guste a deta e 'e tormiente a canna. IACOVUCCIO E 'o scuro poeta delluvia ottave e sbufara soniette, strude carta ed angresta, secca 'o cellevriello e conzumma 'e goveta e 'o tiempo sulo perché 'a gente 'o tenga pe n'oracolo a 'o munno. Va comme a spiretato,\nstentato e 'nsallanuto, pensanno a 'e conciette che 'mpasta 'n fantasia e va parlanno sulo pe 'a via, trovanno vuce nove a mille a mille: torreggianti pupille, lichido sormontar 'e fiori e fronne, funebri e stridule onne, animati piropi 'e lubrica speranza, oh che dismisurata oltracotanza! Ma s'isso è coppellato se ne va tutto 'n fummo: «Oh che bella composta!» e loco resta. «Che matricale!» e spienne. E fatto 'o scannaglio, quanto fai vierse chiù manco 'nc'è taglio. Lauda chi 'o desprezza, essauta chi l'affanna, stipa mammoria eterna 'e chi se scorda d'isso; da 'e fatiche soie a chi mai 'e da zubba; cossì 'a vita sfragne: canta pe gloria e pe miseria chiagne. FABIELLO Con effetto passaro chille Sante Martine che portato era 'n chianta 'e mano ogne poeta! c'a chesta negra etate 'e Mecenate songo macenate, e a Napole fra l'autre ch'io ne schiatto 'e doglia 'o lauro è puosto arreto da 'a foglia! IACOVUCCIO 'O astroloco isso puro\nhave da ciento banne tante e tante addemmanne. Chi vo' sape' si fa figlio mascolo, chi s'ha 'o tiempo prospero, chi se vence 'o chiaieto, chi s'ha sciorte contraria; l'nu si 'a signora penza ad isso; l'autro si ha da tronà o fa l'agrisso. E loco da pastocchie che 'nce vorria na varra e meza ne 'nevina e ciento sgarra. Ma drinto a sta coppella puoi vede' s'è porve' o farina: ca si forma quatrate se truova luongo e granne; e si desegna case, non ha casa né fuoco; mostra figure e scopre brutte storie; saglie 'ncoppa a 'e stelle e da 'e culo 'n terra; a ll'utemo, stracciato e sbrenzoluto, tutto lenze e peruoglie, 'e cascano 'e brache, e loco miri astrologia chiù vera ca mostra l'astrolabio cu 'a sfera! FABIELLO Me fai ride', frate, si be' non n'aggio voglia! ma chiù me vene riso a schiattariello 'e chi crede a sta gente: pocca pretenne 'nevinà ad autro e non'nevina che 'e vene aduosso: mira 'e stelle e vrociola a no fuosso! IACOVUCCIO N'autro se tene d'esse' Patrasso e se stira 'a cauza\ne squatra 'e parole e sputa tunno e se stimma 'o meglio d''o munno. Si tratte poesia ne passa a piede chiuppe 'o Petracca, si 'e filosofia te da chinnece e fallo ad Arestotele, d'abaco no 'a 'mpatta a 'o Cantone, d'arte 'e guerra è sfritto Cornazzano; d'architettura, tornatenne Eucride; 'e museca da piecco a 'o Venosa, 'e legge è iuto a mitto Farinaccio, e 'e lengua ne 'ncaca 'o Voccaccio, 'nfila settenze e smafara conziglie e non vale a 'o iuoco d''e sbriglie. Ma si vene a 'a prova, se trova 'n crosione, fra no stipo 'e libre, no cestone. FABIELLO Oh quanto è bestiale, 'o presume' troppo! Solea dire no bravo studiante: «Chi chiù pensa sape', è chiù 'gnorante». IACOVUCCIO Dove lasso l'archimia e l'archemista? Già se tene contento, già se stimma felice, e, fra vinte o trenta anne, prommette cose granne, conta cose stopenne c'ha trovato stillanno a 'o lammicco, che spera esse' ricco. Ma, comme se coppella, resta magnato tutto, e vede si sofistica è chell'arte, vede quanto è cecato, sodunto e affommecato,\nc'ha puosto 'e colonne 'e speranza 'ncoppa vase 'e vrito; c'ha puosto 'e penzie' e 'e designe tutte 'miezo a 'o fummo; che, mentre cu 'o mantece va levanno 'e shiamme, cu 'e parole 'n tanto pasce 'o desederio 'e chi aspetta chello che mai non vene. Va a caccia 'e secrete, e se ne va spobrecanno pe no pazzo; pe retrovà 'a materia prima perde 'a propria forma; crede moltiprecà l'oro, e desmenuisce chello c'have; se 'magena sanà 'e metalle malate ed isso se ne scorre a 'o spetale; e 'n cagno 'e quaglià l'argiento vivo, azzò se spenna e vaglia, 'a stessa vita faticanno squaglia; e mentre trasmotà se pensa 'n oro fino ogne metallo, se trasmuta da n'ommo a no cavallo. FABIELLO Senza dubbio è pazzia a piglià sta 'mpresa! io n'aggio visto ciento case scasate e poste 'n funno! nullo ne luce maie, ma pe granne speranza desperato ne va sempre affommato ed affammato. IACOVUCCIO Ma dimme: vuonne chiù pe tre caalle? FABIELLO Io stongo canna aperta pe' scortà. IACOVUCCIO\nEd io me ne iarria pe fi' a 'a rosa. FABIELLO Secota pure mo, che stai 'e vena. IACOVUCCIO Sì, quanno l'arma non me stesse 'm pizzo, pocca passata è l'ora d''o mazzeco! perzò sfilammonnella, e viene, si te piace, a 'a poteca mia, ca menarrimmo 'nsiemme 'e morfiente: non manca tozze a casa 'e pezziente. Foro 'e parole 'e st'egroca accompagnate da cossì graziusi ieste e cu smorfie cossì belle che potive caccià 'e diente da quante 'e 'ntesero; e, perché 'e grille chiammavano 'e gente a retirarese, 'o prencepe lecenziaie 'e femmene, cu che fossero venute 'a matina appriesso a secotà 'a 'mpresa, ed isso cu 'a schiava se reteraie a 'e cammà soie. SCOMPETURA DE LA IORNATA PRIMMA"
  },
  {
    "text": "SECONNA IORNATA Era sciuta l'Arba ad ogne' 'e rote d''o carro d''o Sole e, pe 'a fatica d''o bottà l'erva cu 'a mazza drinto 'a semmoia, s'era fatta rossa comme a no milo diece, quanno levatose Tadeo da 'o lietto, dapo' na granne stennecchiata, chiammaie 'a schiava e bestutose 'n quatto pizzeche scesero a 'o giardino, dove trovaro arrevate 'e dece femmene, che dapo' fatto cu ll'ere quatto fico fresche ped nu, che cu 'a spoglia 'e pezzente, cu 'o cuollo 'e 'mpiso e cu 'e lagreme 'e pottana facevano cannavola a 'e gente, commenzaro mille iuoche pe gabbà 'o tiempo fi' a ll'ora d''o mazzecà: no lassannoce né Anca Nicola, né Rota d''e cauce, né Guarda moglie', né Covalera, né Compagno mio feruto so', né Banno e commannamiento, né Ben venga 'o mastro, né Rentinola mia Rentinola, né Scarreca 'a votta, né Sauta parmo, né Preta 'n zino, né Pesce marino 'ncagnalo, né Anola tranola, pizza fontanola, né Re mazziero, né Gatta cecata, né 'A lampa a 'a lampa, né Stienne mia cortina, né Tafaro e tammurro, né Travo luongo, né 'E Gallinelle, né 'O vecchio no è venuto, né Scarreca varrile, né Mammara e nocella, né Sagliepengola, né 'E forasciute, né Scarriglia Mastrodatto, né Vienela vienela, né Che tiene 'n mano, l'aco e 'o filo, né Auciello auciello maneca 'e fierro, né Grieco o acito, né Aprite 'e porte a povero farcone. Ma, venuta l'ora 'e 'nchì 'o stefano, se mesero a tavola e, magnato che appero, 'o prencepe dicette a Zeza che se fosse portata da valente femmena ad accomenzà 'o cunto suio. Essa, che aveva tant 'n capo che ievano pe fora, chiammannole tutte a capitolo sceuze pe 'o meglio chisto che ve dirraggio."
  },
  {
    "text": "PETROSINELLA TRATTENEMIENTO PRIMMO DE LA IORNATA SECONNA Na femmena prena se magna 'e petrosine 'e ll'uorto 'e n'orca, è couta 'n fallo, 'e prommette 'a razza che aveva da fare; figlia Petrosinella, l'orca se 'a piglia e 'a 'nchiude a na torre. No prencepe 'int''a fuie e, 'n virtù 'e tre gliantre, gavitano 'o pericolo 'e ll'orca e, portata a 'a casa d''o 'nnammorato deventa prencepessa. «È cossì granne 'o desiderio mio 'e mantene' allegra 'a prencipessa che tutta sta notte passata, dove autro non se sente né da capo né da pede, n'aggio fatto autro che revotà 'e casce vecchie d''o cellevriello e cercà tutte 'e scaracuoncole d''a mammoria, scieglienno fra 'e cose che soleva contà chella bona arma 'e madamma Chiarella Vusciolo, vava 'e ziemo, che dio l'aggia 'n grolia, 'n sanetate vostra! chille cunte che me so' parzete chiù a proposeto 'e ve sborzà nu 'o iuorno; d''e quale, s'io non m'aggio cauzato l'uocchie a 'a 'merza, me 'mageno che averrite sfazione. E si non serveranno pe squatre armate da sbaraglià 'e fastidie 'e ll'anemo vuostro, sarranno a 'o manco trommette da scetà ste compagne meie a scire 'n campagna cu chiù potenzia d''e pove' forze meie, pe sopprì cu l'abbonnanzia d''o 'gniegno loro a 'o defietto d''e parole meie. Era na vota na femmena prena chiammata Pascadozia, 'a quale, affacciatose a na fenestra che sboccava a no giardino 'e n'orca, vedde no bello quatro 'e petrosino, d''o quale 'e venne tanto golio che se senteva ashievolì: tanto che, non potenno resiste', abistato quanno scette l'orca, ne cu ll'ette na vrancata. Ma, tornata l'orca a 'a casa e volenno fare 'a sauza, s'addonaie ca 'nc'era menata 'a fauce e dicette: «Me se pozza scatenà 'o cuollo si 'nce 'matto sto maneco d'ancino e non 'int''o faccio\npentì, azzò se 'mpara ogne nu a magnà a 'o tagliero suio e no scocchiarià pe 'e pigniate d'autre». Ma continovanno 'a povera prena a rescenne' a ll'uorto, 'nce fu na matina 'mattuta da l'orca, 'a quale, tutta arraggiata e 'nfelata, 'e dicette: «Aggiotence 'ncappata, latra mariola! e che ne paghe 'o pesone 'e sto uorto, che viene cu tanta poca descrezzione a zeppolià l'erve meie? affé, ca non te mannarraggio a Romma pe penetenzia!». Pascadozia negrecata commenzaie a scusarese, decenno ca no pe cannarizia o lopa c'avesse 'n cuorpo l'aveva cecato 'o diascance a fare st'arrore, ma ped esse' prena e dubetava che 'a facce d''a criatura non nascesse semmenata 'e petrosine; anze deveva averele grazia che no l'avesse mannato quarche agliarulo. «Parole vo' 'a zita!» respose l'orca, «non me 'nce pische cu sse chiacchià! tu hai scomputo 'o staglio d''a vita si non prommiette 'e dareme 'a criatura che farrai, o mascolo o femmena che se sia». 'A negra Pascadozia, pe scappà 'o pericolo dove se trovava, ne ioraie cu na mano 'ncoppa a ll'autra e cossì l'orca 'a lassaie scapola. Ma, venuto 'o tiempo 'e partorì, fece na figliola cossì bella, ch'era na gioia, che pe avere na bella cimma 'e petrosino 'm pietto 'a chiammaie Petrosinella; 'a quale, ogne iuorno crescenno no parmo, comme fu 'e sette anne 'a mannaie a 'a maiestra. 'A quale sempre che ieva pe 'a strata, e se scontrava cu ll'orca, 'e deceva: «Dì a mammata che se allecorde d''a 'mprommessa!». E tanta vote fece sto taluorno che 'a scura mamma, non avenno chiù cellevriello 'e sentì sta museca, 'e dicette na vota: «Si te scuntre cu 'a solita vecchia e te cercarrà sta mardetta prommessa e tu 'e respunne: Pigliatella!». Petrosinella, che non sapeva 'e cola, trovanno l'orca e facennole 'a stessa proposta, 'e respose 'nocentemente comme l'aveva ditto 'a mamma e l'orca, afferratala pe 'e capille, se 'int''a portaie a no vosco dove non trasevano\nmai 'e cavalle d''o Sole pe n'esse' affedate a 'e pascole 'e chell'ombre mettennola drinto a na torre che fece nasce' ped arte, senza porte, né scale, sulo cu no fenestriello, pe 'a quale pe 'e capille 'e Petrosinella, ch'erano luonghe luonghe, saglieva e scenneva, comme sole batto 'e nave pe 'e 'nsarte 'e ll'arvolo. Ora soccesse ch'esseno fora 'e chella torre l'orca, Petrosinella cacciato 'a capo fora 'e chillo pertuso e spaso 'e trezze a 'o sole, passaie 'o figlio 'e no prencepe, 'o quale, vedenno doie banne' d'oro che chiammavano l'arme ad assentarese a 'o rollo d'Ammore e miranno drinto a chelle onne preziose na facce 'e Serena che 'ncantava 'e core, se 'ncrapecciaie fora 'e mesura 'e tanta bellezze; e, mannatole no memmoriale 'e sospiri, fu decretato che se l'assentasse 'a chiazza a 'a grazia soia. E 'a mercanzia rescì 'e manera che 'o prencepe appe calate 'e capo a vasate 'e mano, uocchie a zennariello a leverenzie, rengraziamiente ad afferte, speranze a prommesse e bone parole a liccasalemme. 'A quale cosa continuata pe chiù iuorne s'addomestecaro 'e manera che vennero ad appontamiento 'e trovarese 'nsiemme: 'a quale cosa doveva esse' 'a notte quanno 'a Luna ioqua a passara muta cu 'e stelle ch'essa averria dato l'addormio a ll'orca e ne l'averria aisato cu 'e capille. E cossì restate 'e commegna, venne l'ora appontata e 'o prencepe se consignaie a 'a torre, dove, fatto calà a sisco 'e trezze 'e Petrosinella e afferratose a doi mano, dicette: «Aisa!»; e tirato 'ncoppa, schiaffatose pe 'o fenestriello drinto 'a cammara, se fece no pasto 'e chillo petrosino d''a sauza d'Ammore e 'nante che 'o Sole 'mezzasse 'e cavalle suoie a sautà pe 'o chirchio d''o Zodiaco se ne calaie pe 'a medesema scala d'oro a fare 'e fatte suoie. 'A quale cosa continuanno spesse vote a fare, se n'addonaie na commà 'e ll'orca, 'a quale, pigliannose 'o 'mpaccio d''o Russo, voze mette' 'o musso a 'a merda,\ne dicette a l'orca che stesse 'n cellevriello, ca Petrosinella faceva l'ammore cu no cierto giovane e sospettava che non fossero passate chiù 'nanze 'e cose, perché vedeva 'o moschito e 'o trafeco che se faceva, e dobetava che, fatto no leva eio, non fossero sfrattate 'nante maio 'e chella casa. L'orca rengraziaie 'a commà d''o buono avvertemiento e dicette ca sarria stato penziero suio 'e 'mpedì 'a strata a Petrosinella; otra che non era possibile che fosse potuto foire ped averele fatto no 'ncanto, che si n'avea 'n mano tre gliantre nascose drinto a no travo d''a cocina era opera perza che potesse sfilarennella. Ma, mentre erano a sti ragiunamiente, Petrosinella, che steva cu l'aurecchie appezzute ed aveva quarche sospetto d''a commà, 'ntese tutto 'o trascuro; e comme 'a Notte spase 'e vestite nigre perché se conservassero da 'e carole venuto a 'o solito 'o prencepe 'o fece saglì 'ncoppa 'e trave e, trovate 'e gliantre, 'e quale sapenno comme se l'avevano da adoperà, ped esse' stata fatata dall'orca, fatto na scala 'e fonecella se ne scesero tutte duie a bascio e commenzaro a toccà 'e carcagne verzo 'a cetate. Ma, essenno viste a 'o scire da 'a commà, commenzaie a strillà chiammanno l'orca e tanto fu 'o strillatorio che se scetaie e, sentenno ca Petrosinella se n'era foiuta, se ne scese pe 'a medesima scala ch'era legata a 'o fenestriello e commenzaie a corre' dereto 'e 'nnamorate. 'E quale, comme 'a veddero venì chiù 'e no cavallo scapolo a 'a vota lloro, se tennero perdute; ma, lecordannose Petrosinella d''e tre gliantre, ne iettaie subito na 'n terra ed eccote sguiglià no cane corzo cossì terribele, c'oh mamma mia!, 'o quale cu tanto 'e canna aperta abbaianno ieze 'ncontra a ll'orca pe se ne fare no voccone. Ma chella, ch'era chiù maliziosa 'e parasacco, puostose mano a 'a saccocciola ne cacciaie na panella e,\ndatola a 'o cane, 'e fece cade' 'a coda e ammoscià 'a furia. E, tornato a corre' dereto chille che foievano, Petrosinella, vistola avvecenà, iettaie 'a seconna gliantra ed ecco scire no feroce lione, che, sbattenno 'a coda 'n terra e scotolanno 'e crine, cu dui parme 'e cannarone spaparanzato s'era puosto a ll'ordene 'e fare scafaccio 'e ll'orca. E l'orca, tornanno arreto, scortecaie n'aseno che pasceva 'miezo a no prato, e, puostose 'a pella 'ncoppa, corze 'e nuovo 'ncontra a chillo lione, 'o quale, credennose che fosse no ciuccio, appe tanta paura ch'ancora fuie. Pe 'a quale cosa, sautato sto secunno fuosso, l'orca tornaie a secotà chille pove' giuvane, che, sentenno 'o scarponeià e vedenno 'a nuvola d''a porve' che s'auzava a 'o cielo, conietturaro ca l'orca se ne veneva 'e nuovo. 'A quale, avenno sempre sospetto che no 'a secotasse 'o lione, non se aveva levato 'a pelle 'e ll'aseno ed, avenno Petrosinella iettato 'a terza gallozza, ne scette no lupo, 'o quale, senza dare tiempo a ll'orca 'e piglià nuovo partito, se 'a 'norcaie comm'a n'aseno. E 'e 'nammorate scenno 'e 'mpaccio se ne iettero chiano chiano a 'o regno d''o prencepe, dove, cu bona lecenzia d''o patre, se 'a pigliaie pe moglie' e provaro dapo' tante tempeste 'e travaglie che n'ora 'e buon porto fa scordà ciento anne 'e fortuna»."
  },
  {
    "text": "VERDE PRATO TRATTENEMIENTO SECUNNO DE LA IORNATA SECUNNA Nella è amata da no prencepe, 'o quale pe no connutto 'e cristallo va spesse vote a gaude' cod essa, ma, rutto 'o passo da 'e 'midiose d''e sore, se taccareia tutto e sta 'n fine 'e morte. Nella, pe strana fortuna, 'ntenne 'o remmedio che se pò fare, l'appleca a 'o malato, 'o sana e se 'o piglia pe marito. Oh bene mio, e cu quanto gusto sentettero fi'm ponta 'o cunto 'e Zeza, tanto che si avesse durato n'autra ora 'e sarria parzeto no momento! ed, avenno da fare 'a veceta soia Cecca, essa cossì secotai 'o parlà: « È na gran cosa davero, quanno facimmo buono 'o cunto, che da no stisso ligno rescano statole d'idole e travierze 'e forche, segge 'e 'mperature e copierchie 'e cantari, comme ancora strana cosa è che da na pezza stessa se faccia carta che, scrittoce lette' ammorose, aggia vasate 'e bella femmena e stoiate 'e brutto mafaro: cosa che farria perde' 'o iodizio a 'o meglio astrolaco d''o munno. Tanto se pò dire medesemamente 'e na stessa mamma, da 'a quale nasce na figlia bona e n'autra ruina, na petosa e na massara, na bella e na brutta, na 'mediosa e n'ammorevole, na casta Diana e na Catarina papara, na sfortunata e na bona asciortata: che pe ragione, essenno tutte 'e na streppegna, deverriano esse' tutte 'e na natura. Ma lassammo sto descurzo a chi chiù ne sape; ve portarraggio schitto l'assempio 'e chesto che v'aggio azzennato, cu tre figlie 'e na mamma, dove vedarrite 'e deverzetate 'e costumme, che portaie 'e marvase drinto no fuosso e 'a figliola 'e bene 'ncoppa 'a rota d''a Fortuna. Era na vota na mamma c'aveva tre figlie, doi d''e quale erano accossì sbentorate che mai 'e veneva na cosa 'm paro: tutte 'e designe 'e rescevano travierze, tutte 'e\nsperanze 'e rescevano a brenna. Ma 'a chiù picciola, ch'era Nella, portaie da 'o ventre d''a mamma 'a bona ventura e creo ca quanno essa nascette se conzertaro tutte 'e cose a darele 'o meglio meglio che potettero: 'o cielo 'e deze l'accoppatura d''a luce soia, Vene' 'o primmo taglio d''a bellezza, Ammore 'o primmo vullo d''a forza soia, Natura 'o shiore shiore d''e costumme: non faceva servizio che no 'e colasse a chiummo, non se metteva a 'mpresa che no 'e venesse a pilo, non se moveva a ballo che no ne scesse a 'nore. Pe 'a quale cosa non tanto era da 'e guallarose d''e sore 'midiata, quanto era da tutte l'autre amata e voluta bene, non tanto 'e sore l'averriano voluta mette' sotta terra quanto l'autre gente 'a portavano 'm parma 'e mano. Ed essenno a chella terra no prencepe fatato, 'o quale ieva pe maro d''a bellezza soia, tanto iettai l'amo d''a servetute ammorosa a sta bella aurata pe fi' che 'a 'ncroccaie pe 'e garge 'e ll'affetto e 'a fece soia. E perché potessero senza sospetto d''a mamma, ch'era na mala feruscola, gauderese 'nsiemme, 'o prencepe 'e dette na certa porve' e fece no canale 'e cristallo che responneva da 'o palazzo riale fi' sotta a 'o lietto 'e Nella, ancora che stesse otto miglia lontano, decennole: «Ogne vota che tu me vuoi cevà comme a passaro 'e ssa bella grazia e tu miette no poco 'e ssa porve' a 'o fuoco, ca io subbeto pe drinto a 'o canale me ne vengo a ciammiello, correnno pe na strata 'e cristallo a gaude' ssa faccie d'argiento». E, cossì appuntato, non c'era notte che non facesse 'o prencepe 'o trase ed iesce e 'o vacaviene pe chillo connutto, tanto che 'e sore, che stavano spianno 'e fatte 'e Nella, addonatose d''o fattefeste, fecero conziglio 'e 'nzoccarele sto buono muorzo e, pe sgarrà 'o filato 'e sti amure loro, iettero a rompe' 'e parte 'm parte 'o canale, tanto che, iettanno chella negrecata fegliola 'a por-\nvere a 'o foco pe dare signo a 'o 'nammorato che se ne venesse, chillo, che soleva venì nudo correnno a furia, se conciaie 'e manera pe chelle rotture 'e cristallo che fu na compassione a vede' e, non potenno passà chiù 'nanze, tornaie a reto, fellato tutto comm'a bracone todisco, e se pose a lietto, facennoce venì tutte 'e miedece d''a citate. Ma perché 'o cristallo era 'ncantato 'e ferite foro cossì mortale che non ce iovava remmedio omano; pe 'a quale cosa, vedenno 'o re desperato 'o caso d''o figlio, fece iettà no banno che qualonca perzona avesse arremmediato a 'o male d''o prencepe, s'era femmena 'nce l'averria dato pe marito e s'era mascolo l'averria dato miezo 'o regno. Sentuto sta cosa, Nella, che spantecava per 'o prencepe, tentase 'a faccia e stravestutase tutta, 'e nascuso d''e sore se partette da 'a casa pe irelo a vede' 'nanze 'a morte soia; ma perché oramai 'e palle 'naurate d''o Sole, cu 'e quale ioqua pe 'e campe d''o cielo, pigliavano 'a renza verzo l'Occaso se 'e fece notte a no vosco vicino 'a casa 'e n'uorco, dove, pe foire quarche pericolo, se ne sagliette 'ncoppa a n'arvolo. Ed essenno l'uorco cu 'a moglie' a tavola e tenenno 'e fenestre aperte pe magnà a 'o frisco, comm'appero fornuto 'e devacà arciola e stutà lampe, commenzaro a chiacchiarà d''o chiù e d''o manco, che pe 'a vicinitate d''o luoco, ch'era da 'o naso a 'a vocca, sentette Nella ogne cosa. E fra l'autre deceva l'orca a 'o marito: «Bello peluso mio, che se 'ntenne? che se dice pe sso munno?». E chillo responneva: «Fà cunto, ca non c'è no parmo 'e nietto e tutte 'e cose vanno a capoculo e a 'e storze». «Ma pure, che 'nc'è?», leprecaie 'a moglie'. E l'uorco: «'Nce sarria assai che dice' d''e 'mbroglie che correno, pocca se senteno cose da scire da 'e panne: boffune regalate, forfante stimate, poltrune 'norate, assassine spalliate,\nzannettarie defenzate e uommene da bene poco prezzate e stimate. Ma perché so' cose da crepà, te dirraggio schitto chello ch'è socciesso a 'o figlio d''o re, 'o quale, avennose fravecato na strata 'e cristallo pe dove passava nudo a gauderese na bella guagnastra, non saccio comm'è stato rutto 'o cammino ed, a 'o passà che ha voluto fare, s'è trenciato 'e manera che 'nanze che appila tanta pertosa se 'e spilarrà 'n tutto 'o tufolo d''a vita; e si be' 'o re ha fatto iettà banno cu prommesse granne a chi 'o sana, è spesa perza, ca se ne pò spizzolà 'e diente; e 'o meglio che pò fare è tene' leste 'e lutte e apparecchià l'assechia». Nella, sentenno 'a causa d''o male d''o prencepe, chiagnenno a selluzzo dicette tra se medesima: «Chi è stata st'arma mardetta c'ha spezzato 'o canale pe dove passava 'o pinto auciello mio, azzò s'aggia a spezzà 'o connutto pe dove passano 'e spirete mieie?». Ma, secotanno a parlà l'orca, stette zitto e mutto ad ausolià. 'A quale deceva: «Ed è possibele che è perduto 'o munno pe sto povero signore? e che non s'aggia da ashià 'o remmedio a 'o male suio? dì a 'a medicina che se 'nforna! dì a 'e miedece che se chiavano na capezza 'n canna! dì a Galeno e Mesoé che torneno 'e denà a 'o mastro, mentre non sanno trovà recette a proposeto pe 'a salute 'e sto prencepe!». «Siente, vavosella mia», respose l'uorco, «non so' obrecate 'e miedece a trovà remmedie che passeno 'e confine d''a Natura. Chesta non è coleca passara, che 'nce iova no vagno d'uoglio; non è flato, che se cacce cu sepposte 'e fico ieietelle e cacazze 'e surece; non freve, che se ne vaga pe medecine e diete; né manco so' ferute ordenarie, che 'nce voglia stoppata o uoglio 'e pereconna perché 'o percanto ch'era a 'o vrito rutto fa chillo effetto stisso che fa 'o zuco d''e cepolle a 'o fierro d''a frezza, pe 'a quale se fa 'a chiaga 'ncurabole. Na cosa sarria schitto bona a sarvarele 'a vita: ma non me 'o fare dice', ch'è cosa che\n'mporta». «Dimmello, sannuto mio», leprecaie l'orca, «dimmello, non me vighe morta!». E l'uorco: «Io te 'o dirraggio, puro che me 'mprommiette 'e no confidarelo a perzona vevente, perché sarria 'a scasazione d''a casa nostra e 'a ruina d''a vita». «Non dubetà, marituoccolo bello bello», respose l'orca, «perché chiù priesto se vedarranno 'e puorce cu 'e corna, 'e scigne cu 'e code, 'e tarpe cu ll'uocchie, che me ne scappa mai na parola da vocca!». E, ioratone cu na mano 'ncoppa a ll'autra, l'uorco 'e dicette: «Ora sacce ca no è cosa sotta 'o cielo e 'ncoppa 'a terra che potesse sarvà 'o prencepe da 'e tammà d''a morte, fore che 'o grasso nuostro, cu 'o quale, ontannose 'e chiaghe, se farria no sechestro a chell'arma che vo' sfrattà da 'a casa d''o cuorpo suio». Nella, che sentette sto chiaieto, dette tiempo a 'o tiempo che scompessero 'e ciancolià e, scesa da l'arvolo, facenno buon armo tozzolaie 'a porta 'e ll'uorco, gridanno: «Deh, signure mieie orchissime, na carità, na lemmosena, no signo 'e compassione, no poco 'e meserecordia a na povera meschina, tapina, che tarafinata da 'a fortuna, lontano da 'a patria, spogliata d'ogni aiuto umano, l'è cu ll'uto notte a sti vuosche e se more 'e famme!» e tuppete, tuppete. L'orca, che sentette sto frusciamiento 'e chiocche, 'e voze tirà meza panella e mannarennella, ma l'uorco, ch'era chiù cannaruto 'e carne 'e cristiano che non è 'a lecora d''a noce, l'urzo d''o mele, 'a gatta d''e pescetielle, 'a pecora d''o sale e l'aseno d''a vrennata, dicette a 'a moglie': «Lassala trasì 'a poverella, che se dorme 'n campagna porria esse' guastata da quarche lupo». E tanto dicette che 'a moglie' l'aperze 'a porta ed isso, cu sta carità pelosa, fece designo 'e faresenne quattro voccune. Ma no cunto fa 'o gliutto e n'autro 'o tavernaro: perché, essennose buono 'mbriacato e puostose a dormì,\nNella, pigliato no cortiello da coppa no repuosto, ne fece na chianca e, puosto tutto 'o grasso a n'arvariello, s'abbeiaie a 'a vota d''a corte, dove presentannose 'nanze a 'o re s'offerze 'e sanà 'o prencepe. 'O re cu' n'allegrezza granne 'a fece trasì a 'a cammara d''o figlio, dove fattole na bona ontata 'e chillo grasso, 'n ditto 'n fatto comm'avesse iettato l'acqua 'ncoppa 'o fuoco, subeto se chiudettero 'e ferute e deventaie sano comme no pesce. 'A qualmente cosa vedenno, 'o re dicette a 'o figlio: «Che sta bona femmena meretarria 'a remonerazione prommessa pe 'o banno» e che se 'a pigliasse pe moglie'. 'O prencepe, sentenno chesto, respose: «Da mo se pò piglià 'o palicco, ca non aggio 'n cuorpo quarche despenza 'e core, che ne pozza dare a tante: già 'o mio è 'ncaparrato ed autra femmena n'è patrona». Nella, che sentette chesto, respose: «Non te deverrisse allecordà 'e chella ch'è stata causa 'e tutto 'o male tuio!». «'O male me l'hanno fatto 'e sore», leprecaie 'o prencepe, «e esse ne devono cacà 'a penetenzia!». «Tanto che 'e vuoi propio bene?», tornaie a dice' Nella. E 'o prencepe respose: «Chiù 'e ste visciole!». «E cossì», repigliaie Nella, «abbracciame, strigneme, ca io so' 'o fuoco 'e sso core!». Ma 'o prencepe, vedennola cossì tenta 'a faccie, respose: «Chiù priesto sarrai 'o carvone, che 'o fuoco! perzò arrassate, che non me tigne!». Ma Nella, vedenno ca no 'a conosceva, fattose venì no vacile d'acqua fresca, se lavai 'a facce e, levatose chella nuvola 'e folinia, se mostrai 'o sole, che canosciuta da 'o prencepe 'a strenze comme a purpo e pigliatosella pe moglie' fece fravecà drinto no focolaro 'e sore, perché porgassero comme a sangozuca drinto 'e cene' 'o sango corrutto d''a 'midia, facenno vero 'o mutto: nullo male fu mai senza castico»"
  },
  {
    "text": "VIOLA TRATTENEMIENTO TERZO DE LA IORNATA SECUNNA Viola, 'midiata da 'e sore, dapo' assai burle fatte e recevute da no prencepe, a despietto loro 'e deventa moglie'. Trasette drinto a ll'ossa pezzelle sto cunto a quante 'o sentettero e benedecevano mille vote 'o prencepe c'avea pigliato 'a mesura d''o ieppone a 'e sore 'e Nella e portaro 'o nomme pe fi' a 'e stelle 'e ll'ammore sbisciolato d''a giovene, che seppe cu tanta stiente merità l'ammore d''o prencepe. Ma, fatto signo da Tadeo che stessero tutte zitto, commannaie a Meneca che facesse 'a parte soia, 'a quale 'e sta manera pagaie 'o debeto: «È 'a 'midia no viento che shioshia cu tanta forza che fa cade' 'e pontelle d''a grolia 'e ll'uommene da bene e ietta pe terra 'o semmenato d''e bone fortune. Ma spisso spisso, pe castico d''o cielo, quanno sto viento se crede iettà 'e facce 'n terra na perzona, 'o votta chiù priesto a farelo arrivà 'nanze tiempo a 'a felicitate che l'aspetta, comme senterrite 'int''o cunto che voglio direve. Era na vota no buono ommo da bene chiammato Colaniello, 'o quale aveva tre figlie femmene: Rosa, Garofano e Viola; ma l'utema 'e cheste era tanto bella che faceva sceruppe solutive 'e desiderio pe purgà 'e core d'ogne tormiento, pe 'a quale cosa ne ieva cuotto e arzo Ciullone, figlio d''o re, che ogne vota che passava pe 'nante no vascio dove lavoravano ste tre sore, cacciatose 'a coppola deceva: «Bonnì, bonnì, Viola». E essa responneva: «Bonnì, figlio d''o re. Io saccio chiù 'e te». De 'e quale parole abbottavano e mormoriavano l'autre sore, decenno: «Tu sì male criata e farrai scorruccià 'o prencepe, 'e mala manera!». E Viola semenannose pe dereto 'e parole d''e sore 'e fu fatto da chelle pe 'e-\nspietto male affizio cu 'o patre, decennole ca era troppo sfacciata e presentosa e che responneva senza respetto a 'o prencepe comme si fossero tutto nu e quarche iuorno 'nce sarria 'ntorzato e ne paterrà 'o iusto pe 'o peccatore. Colaniello, ch'era ommo 'e iodizio, pe levà l'accasione mannaie Viola a stare cu na zia soia, chiammata Cucevannella, accò mezzasse 'e lavorà. Ma 'o prencepe, che passanno pe chella casa non vedeva chiù 'o verzaglio d''e desiderie suoie, fece na mano 'e iuorne comme rescegnuolo che non trova 'e figlie a 'o nido, che va 'e fronna 'n fronna 'ntornianno e lamentannose d''o danno suio; e tanto mese l'aurecchie pe 'e pertose, che, venuto a sentore d''a casa a dove stava, iette a trovà 'a zia, decennole: «Madamma mia, tu sai chi io songo e s'io pozzo o vaglio e però, da me a te, zitto e mutto, famme no piace' e po' spienneme pe 'a moneta ca vuoie». «Cosa che pozzo», respose 'a vecchia, «so' tutta sana a 'o commanno vuostro». E 'o prencepe: «Non voglio autro da te, che me facce vasà Viola e pigliate ste visole meie». E 'a vecchia leprecaie: «Io pe servireve non pozzo fare autro che tene' 'e panne a chi vace a natà; ma non voglio che essa trasa a malizia che faccia 'a maneca a sta lancella e c'aggia tenuto mano a ste brutte vregogne e n'auzasse a 'a scompetura d''e iuorne mieie no titolo 'e garzone 'e ferraro che mena 'e mantece; però chello che pozzo fare pe darete gusto è che ve iate a nasconne' drinto 'a cammara terrena 'e ll'uorto, dove, cu quarche scusa, io te mannarraggio Viola e, comme tu averrai 'o panno e 'e fuorfece 'n mano e non te saperrai servì, 'a corpa sarrà 'a toia». 'O prencepe, sentuto chesto, rengraziatola d''o buono affetto, senza perde' tiempo se 'ncaforchiaie a 'a cammara; e 'a vecchia, cu scusa 'e vole' taglià non saccio che tela, dicette a 'a nepote: «O Viola, và, si me vuoi bene, a 'o vascio e pigliame 'a mezacanna». E Vio-\n'a, trasenno a 'a cammara pe servì 'a zia, s'addonaie 'e ll'agguaieto e, pigliato 'a mezacanna, destra commo a gatta zompaie fora d''a cammara, lassanno 'o prencepe cresciuto 'e naso pe vregogna e 'ntorzato 'e crepantiglia. E 'a vecchia, che 'a vedde venì cossì a 'a 'ncorrenno, se sospettaie ca l'astuzia d''o prencepe no avea pigliato fuoco e, da llà a n'autro poco, dicette a 'a figliola: «Và, nepote mia, a 'a cammara 'e vascio e pigliame 'o gliuommaro 'e filo brescianiello da coppa chillo stipo». E Viola, correnno e piglianno 'o filo, sciuliaie comme anguilla da mano d''o prencepe. Ma poco stette, che 'a vecchia 'e tornaie a dice': «Viola mia, se no me piglie 'a fuorfece a bascio io so' consumata». E Viola, scesa a bascio, appe 'o terzo assauto, ma, fatto forza 'e cane, scappaie da 'a tagliola e, sagliuta ad auto, tagliaie cu 'a fuorfece stessa l'arecchie d''a zia, decennole: «Tienete sso buono veveraggio d''a sansaria: ogni fatica cerca premio; a sfrisate 'e 'nore sgarrate d'aurecchie, e s'io non te taglio 'o naso perzì è perché puozze sentì 'o male adore d''a fama toia, roffiana, accorda-messe', porta-pollastre, mancia-mancia, 'mezzeia-peccerille». Cossì decenno se ne ieze 'n tre zumpe a 'a casa soia, lassanno 'a zia scarza d'aurecchie e 'o prencepe chino 'e lassame-stare. Ma, tornanno a passà pe 'a casa d''o patre e vedennola a 'o stesso luoco dove soleva stare, tornaie a 'a soleta museca, «Bonnì, bonnì, Viola» e essa subeto, da buono diacono: «Bonnì, figlio d''o re. Io saccio chiù 'e te». Ma 'e sore, non potenno chiù comportà sta miettenante, fecero confarfa tra loro 'e messiarennella. E cossì, avenno na fenestra che responneva a no giardino 'e n'uorco, se proposero pe chesta via 'e cacciarene 'e picciole; e, fattose cade' na matassella 'e filo cu 'o quale lavoravano no portiero d''a regina, decettero: «O 'mare nuie, che simmo arroinate e non potimmo fornì 'o 'a-\nvoro a tiempo si Viola, ch'è 'a chiù peccerella e chiù leggia 'e nuie, non se lassa calà cu na funa a pigliarence 'o filo caduto!». E Viola, pe no 'e vede' cossì affritte, s'offerse subeto 'e scenne'; e, legatola a na funa 'a calaro a bascio e, calatola, lassaro ire 'a funa. A 'o stesso tiempo trasette l'uorco pe pigliarese na vista d''o giardino e, avenno pigliato granne omedetà d''o terreno, se lassaie scappà no vernacchio cossì spotestato e cu tanto remmore e strepeto che Viola, pe 'a paura, strillava: «Oh, mamma mia, aiutame!». E, votatose l'uorco e vistose dereto sta bella figliola, allecordatose d'avere 'ntiso na vota da certe stodiante che 'e cavalle 'e Spagna se 'mprenano cu 'o viento, se penzaie che 'o corzo d''o pideto avesse 'ngravedato quarche arvolo e ne fosse sciuta sta pintata criatura. E perzò, abbracciatola cu granne amore, decette: «Figlia, figlia mia, parte 'e sto cuorpo, sciato d''o spireto mio, e chi me l'avesse ditto mai che cu na ventositate avesse dato forma a ssa bella facce? chi me l'avesse ditto ca n'effetto 'e freddezza avesse 'gnenetato sto fuoco d'Ammore?». E, decenno chesse ed autre parole tenne' e sbisciolate, 'a consignaie a tre fate, che n'avessero pensiero e 'a crescessero a ceraselle. Ma 'o prencepe, che non vedeva chiù Viola e non sapenno nova né vecchia, n'appe tanto desgusto che l'uocchie se 'e fecero a guallarella, 'a facce deventaie morticcia, 'e lavre 'e cennerale e non pigliava muorzo che 'e facesse carne o suonno che 'e desse chiete. E, facenno diligenzia e promettenno veveragge, tanto iette spianno c'appe notizia a dove steva e, fattose chiammà l'uorco, 'e dicette che trovannose malato, comme poteva vede', l'avesse fatto piace' 'e contentarese che potesse stare no iuorno sulo e na notte a 'o giardino suio, ca 'e vastava na cammara schitto pe recriarese 'o spireto. L'uorco, comme vassallo d''o patre, non potennole negà sto piace' 'e poco cosa, l'offerze, si non vastava\nna, tutte 'e cammà soie e 'a vita stessa. 'O prencepe, rengraziatolo, se fece conzignà na cammara che pe bona fortuna soia steva vicino a chella 'e ll'uorco, 'o quale dormeva a no lietto stisso cu Viola. E comme scette 'a Notte a ioquà a Stienne mia cortina cu 'e stelle 'o prencepe, trovanno 'a porta 'e ll'uorco aperta che, ped esse' state ed a luoco securo, 'e piaceva 'e piglià frisco, trasette chiano chiano ed attastato 'a banna 'e Viola 'e deze dui pizzeche. 'A quale, scetannose, commenzaie a dice': «O tata, quanta pulece!». E l'uorco fece subeto passà 'a figliola a n'autro lietto e, 'o prencepe tornanno a fare 'o medesemo e Viola gridanno d''a stessa manera, l'uorco tornanno a farele cagnà mo matarazzo e mo lenzola, se ne scorze tutta 'a notte cu sto trafeco ficché, portato nova l'Aurora che 'o Sole s'era trovato vivo, s'erano levate 'e panne 'e lutto da tuorno a 'o cielo. Ma, subeto che fu fatto iuorno pe chella casa e visto 'a figliola a pede 'a porta, 'e dicette comme soleva: «Bonnì, bonnì Viola», e, responnenno Viola: «Bonnì, figlio d''o re, io saccio chiù 'e te», leprecaie 'o prencepe: «O tata, quanta pulece!». Viola, che sentette sto tiro, trasette subeto a malizia che 'o frusciamiento d''a notte fosse stato corrivo d''o prencepe e, iuta a trovà 'e fate, 'e contaie sto fatto. «Si è chesso», dessero 'e fate, «e nui facimmola da corzaro a corzaro e da marinaro a galioto e si t'ha mozzecato sto cane, vedimmo d'averene 'o pilo; isso te n'ha fatto na e nuie facimmocenne na e meza ad isso! fatte adonca fare dall'uorco no paro 'e chianielle tutte chine 'e campanelle e po' lassa fare a nuie, ca 'o volimmo pagà 'e bona moneta!». Viola, desiderosa d''a vennetta, se fece fare subeto subeto 'e chianielle dall'uorco ed aspettato che 'o cielo comm'a femmena genovesa se mettesse 'o taffettà nigro 'ntuorno 'a facce se ne iezero tutte quatto 'e conserva a 'a casa d''o prencepe, dove 'e fate cu Viola senz'es-\nsere viste trasettero drinto 'a cammara soia e, comme 'o prencepe accomenzaie ad appapagnà l'uocchie, 'e fate fecero no gran parapiglia e Viola se mese a sbatte' tanto 'e piede, ch'a 'o remmore d''e carcagna e a 'o fruscio d''e campanelle, scetatose cu no sorreiemiento granne, 'o prencepe gridaie: «O mamma, mamma, aiutame!». 'A quale cosa fatto doie o tre vote se 'a sfilaro a 'a casa loro. 'O prencepe, dapo' avere pigliato 'a matina agro 'e citro e sementella pe 'a paura, dette na passiata pe drinto 'o giardino, non potenno stare no momento senza 'a vista 'e chella Viola, ch'era 'ntellegenza a 'e garuofane suoie e, vedennola a bocca 'a porta, 'e dicette: «Bonnì, bonnì, Viola!», e Viola: «Bonnì, figlio d''o re, io saccio chiù 'e te!», e 'o prencepe: «O tata, quanta pulece!», ed essa: «O mamma, mamma, aiutame!». 'A quale cosa sentenno 'o prencepe dicette: «Me l'hai fatta, me l'hai calata! io te cedo e hai vinto e, canoscenno veramente ca sai chiù 'e me, io te voglio senz'autro pe moglie'!». Cossì, chiamato l'uorco e cercatocella, ca non voze mette' mano a 'e gregne d'autro, avenno saputo 'a matina stessa ca era figlia 'e Colaniello e che s'era 'ngannato l'uocchio 'e dereto a pensà che sta vista adorosa fosse parto 'e no zefero fetente e però, dato na voce a 'o patre e fattole sape' 'a bona fortuna ch'era apparecchiata a 'a figlia, cu granne allegrezza se fece 'a festa, facenno rescì vera chella settenza che: bella zita'n chiazza se marita»."
  },
  {
    "text": "CAGLIUSO TRATTENEMIENTO QUARTO DE LA IORNATA SECUNNA Cagliuso, pe' nustria 'e na gatta lassatole da 'o patre, deventa signore; ma, mostrannosele sgrato, l'è renfacciata 'a sgratetudene soia. Non se pò dire 'o gusto granne c'appero tutte d''a bona fortuna 'e Viola, che cu 'o 'nciegno suio se seppe fravecà cossì bona sciorte a sfastio d''e garge d''e sore, che, nemiche d''o proprio sango, 'e facevano tante cavallette pe farele rompe' 'o cuollo. Ma, essenno tiempo che Tolla pagasse 'o cienzo che deveva, sborzanno da 'a vocca 'e monete d'oro d''e belle parole, cossì a 'o debeto suio sodesfece: «'A 'ngratetudene, segnure, è chiuovo arroggiuto, che 'mpezzato a ll'arvolo d''a cortesia 'o fa seccà; è chiaveca rotta, che spogna 'e fonnamiente d''a affrezzione; è folinea, che cascanno dinto 'o pignato 'e ll'amecizia 'e leva l'adore e 'o sapore: comme se vede e prova formalemente e ne vedarrite no designo abbozzato 'int''o cunto che ve diraggio. Era na vota a 'a cettà 'e Napole mio no viecchio pezzente pezzente, 'o quale era cossì 'nzenziglio, sbriscio, grimmo, granne, lieggio e senza na crespa 'n crispo a 'o crespano, che ieva nudo comme a 'o peducchio. 'O quale, essenno a 'o scotolà d''e sacche d''a vita, chiammaie Oraziello e Pippo, figlie suoie, decennole: «Già so' stato zitato 'ncoppa 'o tenore d''o stromiento pe 'o debeto c'aggio cu 'a Natura; e crediteme, se site cristiane, ch'io senterria no gusto granne 'e scire da sto Mantracchio d'affanne, da sto mantrullo 'e travaglie, si non fosse ca ve lasso scadute, granne comme a Santa Chiara, a 'e cinco vie 'e Melito e senza na maglia, niette comme a bacile 'e varvie', liste comm'a sorgente, asciutte comm'uosso 'e pruno, che n'avite quanto porta 'm pe-\n'e na mosca e si corrite ciento miglia no ve cade no picciolo, pocca 'a sciorte mia m'have arredutto dove 'e tre cane cacano, che n'aggio 'a vita, e comme me vide cossì me scrive, che sempre comme sapite aggio fatto alizze e crucelle, e me so' corcato senza cannela. Co tutto chesso, voglio puro a 'a morte mia lassareve quarche signo d'ammore; perzò tu Oraziello, che si' 'o primogeneto mio, pigliate chillo crivo che stace appiso a 'o muro, cu 'o quale te puoi guadagnà 'o pane; e tu, che sì 'o cacanitolo, pigliate 'a gatta, ed allecordateve d''o tata vuostro». Cossì decenno scappaie a chiagne' e poco dapò decette Addio, ca è notte! Oraziello, fatto atterrà pe lemosina 'o patre, pigliatose 'o crivo iette correnno da ccà e da llà pe abboscà 'a vita, tanto che quanto chiù cerneva chiù guadagnava. E Pippo, pigliata 'a gatta, dicette: «Ora vide che negra redetà m'ha lassato patremo! che n'aggio da campà pe mene e mo averraggio da fare 'e spese a dui! che se n'ha visto 'e sto scuro lasseto? che meglio se no fosse stato!». Ma 'a gatta, che sentette sto taluorno, 'e dicette: «Tu te lamiente d''o sopierchio e haie chiù sciorte che sinno, ma non canusce 'a sciorte toia, ca io so' bona a farete ricco si me 'nce metto». Pippo, che sentette sta cosa, rengraziaie 'a Gattaria Soia e facennole tre o quattro allesciate 'ncoppa 'a schena, se 'e raccommannaie caudamente, tanto che 'a gatta, compassionevole d''o negrecato Cagliuso ogne matina che 'o Sole cu l'esca d''a luce posta cu l'ammo d'oro ne pesca l'ombre d''a Notte se consignava o a 'a marina 'e Chiaia o a 'a Preta d''o pesce e, abbistanno quarche cefaro gruosso o na bona aurata, 'int''a zeppoliava e portava a 'o re, decenno: «'O segnore Cagliuso, schiavo 'e Vostra Autezza fi'ncoppa a ll'astraco, ve manna sto pesce cu leverenzia e dice: a gran segnore piccolo presiento. 'O re cu na facce allegra, comm'è soleto 'e fare a chi porta robba, respose a 'a\ngatta: «Dì a sto segnore che non canosco ca 'o rengrazio, a gran merzè». Quarch'autra vota correva sta gatta dove se cacciava, a 'e padule o a l'Astrune, e comme 'e cacciature avevano fatto cade' o golano o parrella o capofuscolo, ne l'auzava e 'o presentava a 'o re cu 'a medesema 'masciata. E tanto usaie st'arteficio sicché 'o re na matina 'e dicette: «Io me sento cossì obrecato a sso segnore Cagliuso, che 'o desidero canosce' pe 'e renne' 'a pariglia 'e sta 'morosanza che m'ha mostrato». A 'o quale respose 'a gatta: «'O desiderio d''o segnore Cagliuso è mette' 'a vita e 'o sango pe 'a corona soia; e crai matino senz'autro quanno 'o Sole averrà dato fuoco a 'e restocchie d''e campe 'e ll'aiero venerrà a fareve leverenzia». Cossì venuto 'a matina 'a gatta se ne iette da 'o re, decennole: «Segnore mio, 'o segnore Cagliuso se manna a scusà, si non vene: perché sta notte se ne so' foiute certe cammarie' e no l'hanno lassato manco 'a cammisa». 'O re, sentenno chesto, subeto fece piglià da 'a guardarobba soia na mano 'e vestite e 'e biancarie e 'e mannaie a Cagliuso e no passaro doi ore che isso venne 'm palazzo guidato da 'a gatta, dove appe da 'o re mille compremiente; e, fattolo sede' a canto ad isso, 'e fece no banchetto da strasecolà. Ma, 'ntanto che se magniava, Cagliuso a bota a bota se votava a 'a gatta, dicennole: «Mosce mia, sianote arrecommannate chelle quatto peruoglie, che non vagano a mala via». E 'a gatta responneva: «Stà zitto, appila, non parlà 'e ste pezzentarie!». E 'o re volenno sape' che l'accorreva 'a gatta responneva ca l'era venuto golio 'e no lemonciello piccolo e 'o re mannaie subeto a 'o giardino a pigliarene no canestriello. E Cagliuso tornaie a 'a stessa museca d''e zandraglie e pettole soie e 'a gatta tornaie a dice' c'amafarasse 'a vocca e 'o re domannaie 'e nuovo che l'accorresse e 'a gatta cu n'autra scusa pronta pe remmedià a 'a viltate 'e Cagliuso.\nAll'utemo, manciato e chiacchiarato no piezzo 'e chesto e 'e chell'autro, Cagliuso cercaie lecenzia e 'a vorpe restaie cu 'o re descrevenno 'o valore, 'o 'nciegno, 'o iodizio 'e Cagliuso e 'ncoppa tutto 'a recchezza granne che se trovava pe 'e campagne 'e Romma e 'e Lommardia, pe 'a quale cosa meretava d'apparentà cu no re 'e corona. E, demannanno 'o re che se poteva trovà, respose 'a gatta ca non se poteva tene' cunto d''e mobele, stabele e soppellettole 'e sto riccone, che non sapeva chello che aveva e si 'o re se ne volesse 'nformà avesse mannato gente cod isso fore 'o regno, ca l'averia fatto canosce' a 'a prova ca non c'era recchezza a 'o munno comme 'a soia. 'O re, chiammato certe fedate suoie, 'e commannaie che se fossero 'nformate menutamente 'e sto fatto, 'e quale iettero pe 'e pedate d''a gatta, 'a quale, cu scusa 'e farele trovà refrisco pe 'a strata, 'e passo 'm passo, comme fu sciuta 'e confine d''o regno, correva 'nante e quanta morre 'e pecore, mantre 'e vacche, razze 'e cavalle e vranche 'e puorce trovava, deceva a 'e pasture e guardiane: «Olà, state 'n cellevriello, ca na mano 'e vannite vonno sacchià quanto se trova a sta campagna! però, si volite scappà sta furia e che sia portato respetto a 'e cose vostre, decite ca so' robbe d''o segnore Cagliuso, ca no ve sarrà toccato no pilo». 'O simile deceva pe 'e massarie che trovava pe 'o cammino: tale che dovonca arrivavano 'e gente d''o re trovavano na zampogna accordata, che tutte 'e cose che scontravano l'era ditto ch'erano d''o segnore Cagliuso, tanto, ch'essenno stracche d'addemmannà chiù, se ne tornaro a 'o re, decenno mare e munte d''a recchezza d''o segnore Cagliuso. 'A quale cosa sentenno 'o re promese no buono veveraggio a 'a gatta, si trattava sto matremmonio e 'a gatta, fatto 'a navettola da ccà e da llà, a ll'utemo concruse 'o parentato. E, venuto Cagliuso e consignatole 'o re na grossa dote\ne 'a figlia, dapo' no mese 'e feste dicette ca ne voleva portà 'a zita a 'e terre soie e, accompagnate da 'o re fi' a 'e confine, se ne iette a Lommardia, dove pe conziglio d''a gatta comperaie na mano 'e territorie e 'e terre, che se fece barone. Ora mo Cagliuso, vedennose ricco a funno, rengraziaie 'a gatta che non se pò dice' chiù, decenno ca da essa reconosceva 'a vita e 'a grannezza soia da 'e buone afficie suoie, che l'aveva fatto chiù bene l'arteficio 'e na gatta che 'o 'nciegno d''o patre e però poteva fare e sfare d''a robba e d''a vita soia comme 'e pareva e piaceva, dannole parola che comme fosse morta, da llà a ciento anne, l'averria fatto 'mmauzamà e mette' drinto a na gaiola d'oro drinto 'a stessa cammara soia, pe tene' sempre 'nanze a ll'uocchie 'a mammoria soia. 'A gatta, che sentette sta spanfiata, non passaro tre iuorne che, fegnennose morta, se stese longa longa drinto 'o giardino. 'A quale cosa vedenno 'a moglie' 'e Cagliuso gridaie: «O marito mio, e che desgrazia granne! 'a gatta è morta!». «Ogne male vaga appriesso ad essa!», respose Cagliuso, «meglio ad essa c'a nuie». «Che ne farrimmo?», leprecaie 'a moglie'. Ed isso: «Pigliala pe no pede e iettala pe na fenestra!». 'A gatta, che sentette sto buono miereto quanno manco se l'averria magenato, commenzaie a dice': «Chesta è l'a gran merzè d''e peducchie che t'aggio levato da cuollo? chesta è l'a mille grazie d''e petacce che t'aggie fatto iettà, che 'nce potive appenne' 'e fusa? chisto è 'o cammio d'averete puosto 'n forma 'e ragno e d'averete sbrammato dove avive l'allanca, pezzente, stracciavrache? che iere no sbrenzolato, sdellenzato, spetacciato, perogliuso, spogliampise? cossì va, chi lava 'a capo a l'aseno! và, che te sia marditto quanto t'aggio fatto, ca non mierete che te sia sputato 'n canna! bella gaiola d'oro che m'avive apparecchiata, bella sepetura che m'avive consignata! và, sierve tu, stenta, fatica, suda\nped avere sto bello premio! o negrecato chi mette 'o pignato a speranza d'autro! dicette buono chillo felosofo: chi aseno se corca, aseno se trova! 'nsomma, chi chiù fa manco aspetta. Ma bone parole e triste fatte 'ngannano 'e savie e 'e matte». Cossì decenno e capezzianno se pigliaie 'a via 'e fore e, pe quanto Cagliuso cu 'o permone 'e ll'omelità cercaie alliccarela, non ce fu remmedio che tornasse arreto, ma, correnno sempre senza votà mai capo dereto, deceva: dio te guarda 'e ricco 'mpoveruto e 'e pezzente quanno è resagliuto»."
  },
  {
    "text": "LO SERPE TRATTENEMIENTO QUINTO DE LA IORNATA SECUNNA 'O re 'e Starza Longa marita 'a figlia cu no serpe e, scopierto ch'era no bello giovane, l'ardette 'a spoglia. Isso, volenno rompe' na vitriata pe foire, se roppe 'a capo, né trovanno remmedio, 'a figlia d''o re lassa 'a casa d''o patre e, 'ntiso da na vorpe 'o secreto 'e sanà 'o 'nnammorato, accide maliziosamente 'a vorpe e d''o grasso suio e 'e varie aucielle ontanno 'o giovane feruto, ch'era figlio 'e no prencepe, 'e deventa marito. Fu compatuta fore 'e muodo 'a scura gatta pe vederela cossì male remunerata, si be 'nce fu perzona che dicette ca se poteva conzolà cu l'avanzo e presa, non essenno sola, ca ogge 'a sgratetudene è fatto male domesteco comme a 'o male franzese e 'o crastone; essennoce 'e ll'autre c'hanno fatto e sfatto, conzomato 'a robba roinata 'a vita, pe servì sta razza 'e sgrate e, quanno se tenevano 'mano autro che gaiole d'oro, se destinano na sepetura a l'ospitale. Fra chisto miezo, vedenno apparecchiata Popa pe parlà, facettero selenzio, mentre essa dicette: «Sempre se dette l'ascia a 'o pede chi cercaie troppo coriuso 'e sape' 'e fatte d'autro: comme ne pò fare testemonio 'o re 'e Starza Longa, che, pe mette' 'o musso a 'a chelleta, sgarraie 'o filato d''a figlia e roinaie 'o nigro iennero che, dove era venuto a sfracassà cu 'a capo, restaie cu 'a capo sfracassata. Ora, dice ch'era na vota na foretana, che desiderava chiù d'avere no figlio che non desidera 'o liticante 'a settenza 'n favore, 'o malato l'acqua fresca e 'o tavernaro 'a passata d''o percaccio; ma, pe quanto 'o marito zappava a iornata, mai arrevava a vede' 'a ferteletate che desederava. Ma, essenno iuto no iuorno 'o poverommo a fare na\nfascina a 'a montagna e sciaravogliannola a 'a casa, nce trovaie no bello serpetiello drinto a 'e frasche. 'A quale cosa vedenno Sapatella, che cossì se chiammava 'a foretana, iettato no gran sospiro dicette: «Ecco ca pe fi' a 'e sierpe fanno 'e serpunchiole e io nasciette sbentorata a sto munno cu no guallaruso 'e marito, che, cu tutto che sia ortolano, non è da tanto 'e fare no 'nsierto». A 'e quale parole respose 'o serpe: «Pocca non puoie avere figlie e tu pigliate a mene, ca farrai no buono appiello e te vorraggio bene chiù 'e mamma». Sapatella, che 'ntese parlà a no serpe, appe a spiretà; ma fatto armo 'e dicette: «Quanno mai ped autro, pe ssa amorevolezza toia io me contento d'azzettarete comme si fusse sciuto da 'o denucchio mio». E cossì, consignatole no pertuso d''a casa pe connola, 'e deva a magnà 'e chello che aveva cu 'a chiù granne affezzione d''o munno. E, crescenno 'e iuorno 'n iuorno, comme fu fatto granneciello dicette a Cola Matteo, 'o foretano che teneva pe messe': «O tata, io me voglio 'nzorà». «De grazia», dicette Cola Matteo, «trovarrimmo n'autra serpe comm'a tene e farrimmo sta lega 'e poteca». «Che serpe?», respose 'o serpetiello, «eramo fatte tutte nu cu 'e vipe' e 'e scorzune? ben se pare ca sì n'Antuono e fai d'ogne erva fascio! io voglio 'a figlia d''o re e perzò vattenne a sta medesema pedata e cerca a 'o re 'a figlia e dì ca 'a vole no serpe». Cola Matteo, che ieva a 'a bona né se 'ntenneva troppo 'e sti votta-varrile, iette semprecemente a 'o re e 'e facette 'a 'masciata decenno: «'Masciatore non porta pena, si no mazze quanto 'a rena. Ora, sacce ca serpe vole figliata pe moglie'; perzò vengo comme ortolano a vede' si potesse fare no 'nsierto 'e no serpe cu na palommella». 'O re, che canoscette a 'o naso ch'era no vozzacchione, pe levaresillo da cuollo dicette: «Và, dì a sto serpe che\nsi me farrà 'e frutte 'e sto parco tutte d'oro io 'e darraggio figliama» e, fattose na gran risata, 'e dette lecienzia. Ma, dato Cola Matteo 'a resposta a 'o serpe, isso 'e dicette: «Và crai matino e aduna tutte l'ossa 'e frutte che truove pe 'a cetate e ne semmena 'o parco, ca vedarrai perne 'nfilate a 'o iunco». Cola Matteo, ch'era fatto a 'a storza né sapeva leprecà né contradì comme 'o Sole cu 'e ienestre d'oro scopaie 'e monnezze 'e ll'ombre da 'e campe adacquate da l'Arba 'nfilatose na sporta a 'o vraccio iette 'e chiazza 'n chiazza adonanno tutte l'ossa che trovaie, 'e perzeca 'e gresommola d'alberge 'e visciole e 'e quante 'nevinole ed arille trovaie pe 'e strate. E, iuto a 'o parco, 'e semmenaie, comme aveva ditto 'o serpe, che 'n ditto 'n fatto sguigliaro e fecero 'e troncune d''e chiante, 'e frunne, 'e shiure e 'e frutte tutte d'oro lampante, che 'o re vedenno tale cosa iette 'n estrece 'e stopore e pampaniaie 'e preiezza. Ma, essenno mannato Cola Matteo da 'o serpe a cercà a 'o re 'a prommessa. «Adaso 'e cuorpe», dicette 'o re, «ca voglio n'autra cosa, si vole figliama: e che faccia tutte 'e mura e 'o suolo d''o parco 'e prete preziose». E, referuto sta cosa da 'o parzonaro a 'o serpe, isso 'e respose: «Và crai matino e, adonanno tutte 'e graste che truove pe 'a terra, iettale pe 'e strate e pe 'e mura d''o parco, ca volimmo arrivà sto zuoppo». E Cola Matteo comme 'a Notte ped avere fatto spalla a 'e mariuole have l'ausilio e va raccoglienno 'e sarcinole d''e crepuscole da 'o cielo pigliatose no cuofano sotta tetilleco commenzaie a ire adunanno graste d'arciulo, piezze 'e tieste e 'e coperchiole, funne 'e pignate e 'e tiane, urle 'e scafareie, maneche 'e lancelle, lavre 'e cantaro, arresediannone quante locernelle rotte, graste spezzate, fesine sesete e quante frantumme 'e roagne trovaie pe 'a via. E, fattone chello che aveva ditto 'o serpe, se vedde 'o parco mautonato 'e smeraude e cauce-\ndonie, 'ntonacato 'e robine e carvunchie, che 'o lostrore sechestrava 'a vista drinto 'e magazzene 'e ll'uocchie e chiantava 'a maraveglia drinto a 'e territorie d''e core. A 'o quale spettacolo restaie 'o re tutto 'e no piezzo, e non sapeva che l'era socciesso; ma, fattole dire n'autra vota 'o serpe che l'attennesse 'a parola, 'o re respose: «Quanto s'è fatto è zubba, si non me fa deventà sto palazzo tutto d'oro». E Cola Matteo, referuto st'autro crapiccio d''o re a 'o serpe, 'o serpe 'e dicette: «Và e piglia no fascio d'erve deverze e ugnene 'e pedamente d''o palazzo, ca vedarrimmo 'e contentà sta regnola». Cola Matteo a 'o stisso punto se fece na grossa mappata 'e foglia molle 'e rapestelle d'altille 'e porchiacche d'arucole e 'e cerefuoglie e, fattone n'onzione a 'o pede d''o palazzo, se vedde subeto tutto straluce', comme a pinolo 'naurato da fare vacoà 'e povertà a ciento case stetecute da 'a fortuna. E, tornato 'o foretano a nomme d''o serpe a fare 'stanzia pe 'a moglie', 'o re, vedennose stagliate 'e passe, chiammaie 'a figlia e 'e dicette: «Grannonia mia, io pe delleggià no marito che te voleva aggio cercato patte che me pareva 'mpossibele che se potessero comprì; ma, vedennome arrivato e obrecato non saccio comme, te prego, si sì figlia benedetta, che me facce mantene' 'a fede e che te contiente 'e chello che vole 'o Cielo ed io so' costritto 'e fare». «Fà chello che te piace, tata 'gnore mio», respose Grannonia, «ca no sciaraggio na iota da 'o vole' tuio». 'Ntiso chesto, 'o re dicette a Cola Matteo che facesse venì 'o serpe, 'o quale, sentuto 'a chiammata, 'ncoppa a no carro tutto d'oro tirato da quatto lefante d'oro se ne venne a 'a corte. Ma dovonca passava sfrattavano atterrute 'e gente, vedenno no serpe accossì gruosso e spaventuso fare 'o spassiggio pe 'a cetate ed, arrivato 'm palazzo, tremmaro comme a iunco ed ammarciaro tutte 'e cortesciane, che non ce restaro manco 'e guattà, e 'o re\ne 'a regina se 'ncaforchiaro pe 'o iaio drinto a na cammara; sulo Grannonia stette sauda sauda e, benché 'o patre e 'a mamma gridasse: «Fuie, sbigna Grannonia! sarvate Rienzo!», essa non se voze scazzecà mollica decenno: «Perché voglio foire da 'o marito che m'avite dato?». Ma, trasuto 'o serpe a 'a cammara, afferraie pe miezo cu 'a coda a Grannonia e 'e dette na vranca 'e vase, che 'o re ne fece na quatra 'e vierme e si 'o 'nsagnave non ne sceva sango: e, portatosella drinto n'autra cammara, fece serrà 'a porta e scotolanno 'o cuoiero 'nterra deventaie no bellissimo giovane c'aveva na capo tutta ricce d'oro e cu ll'uocchie te affattorava, 'o quale, abbracciato 'a zita, couze 'e primme frutte 'e ll'ammore suio. 'O re, che vedde 'ncaforchià 'o serpe cu 'a figlia e chiude' 'a porta, dicette a 'a moglie': «'O cielo faccia pace a chella bon'arma 'e figliama, ca è iuta senz'autro e chillo marditto serpe ne l'averrà scesa comme a veluocciolo d'uovo» e, mettenno l'uocchie pe 'o pertuso d''a chiavatura, voze vede' che cosa n'era fatto. Ma, visto 'a stremata grazia 'e chillo giovane e 'a spoglia 'e serpe c'aveva lassata 'n terra, dato no cauce a 'a porta trasettero drinto e, pigliato chella pella, 'a iettaro a 'o fuoco, facennola abroscià. 'A quale cosa vedenno chillo giovane gridaie: «Ah, cane renegate, me l'avite fatta!» e straformatose a na palomma e trovato pe foire 'e vitriate a 'e fenestre, tanto 'nce tozzaie cu 'a capo pe fi' che 'e roppe, ma ne scette conciato 'e manera che no 'e restaie parte d''a catarozzola sana. Grannonia, che se vedde a no punto contenta e negra, felice e sbentorata, ricca e pezzente, sciccannose 'a facce se lamentaie cu 'o patre e cu 'a mamma 'e sta 'ntrovolata 'e gusto, 'e sta 'ntossecata 'e docezza e 'e sta sgarrata 'e sciorte; 'e quale se scusattero che non pensaro 'e fare male. Ma essa gualiannose ficché scette 'a Notte ad allommà 'o catafarco d''o Cielo pe 'e pompe fonerale d''o\nSole comme vedde corcate tutte, pigliatose tutte 'e gioie che teneva a no scrittorio, se ne scette pe na porta fauza, cu penziero 'e cercà tanto ficché trovasse 'o bene che aveva perduto e, sciuta fore d''a cetate guidata da 'o raggio d''a luna, trovaie na vorpe, 'a quale 'e dicette se voleva compagnia. E Grannonia 'e respose: «Me ne fai piace', commà mia, ca non so' troppo pratteca d''o paese». E cossì, camminanno, arrivaro a no vosco, dove l'arvole, ioquanno comm'a peccerille, facevano casarelle pe 'nce accovà l'ombre, ed, essenno oramaie stracche d''o cammino, volennose arreposà se retiraro a 'o copierto d''e frunne, dove na fontana ioquava a carnevale cu l'erva fresca, scarrecannole aduosso l'acqua a lancelle; e, corcatose 'ncoppa no matarazzo d'erva tennerella, pagaro 'o dazio 'e repuoso che devevano a 'a Natura pe 'a mercanzia d''a vita, né se scetaro mai ficché 'o Sole non dette signo cu 'o solito fuoco a marinà ed a corrie' che potevano secotà 'o cammino loro. E, scetate che foro, se fermaro ancora no buono piezzo a sentì 'o cantà 'e varie aucielle, mostranno Grannonia no gusto granne 'e sentì 'o vernolià che facevano. 'A quale cosa vista 'a vorpe, 'e dicette: «Autro tanto piace' senterrisse 'ntennenno chello che diceno, comme 'o 'ntenno io». A ste parole Grannonia, perché 'e femmene hanno cossì pe natura 'a curiositate comme 'e chiacchià, pregaie 'a vorpe a direle chello che aveva sentuto a 'o lenguaggio 'e ll'aucielle. Ed essa, dapo' fattose pregà no buono piezzo pe guadagnà maggiore curiosità a chello che doveva contà, dicette che chille aucielle trascorrevano fra loro 'e na desgrazia soccessa a 'o figlio d''o re, 'o quale, essenno bello comme a no fato, pe non avere voluto dare sfazione a 'e sfrenate voglie 'e n'orca mardetta, l'era stata data na mardezzione: che fosse transformato 'n serpe pe sette anne e che già era vecino a fornì 'o tiempo quan-\nno, 'nammoratose 'e na figlia 'e re, se ne steva cu 'a zita drinto na cammara ed aveva lassato 'o cuoiero 'n terra, ma 'o patre e 'a mamma d''a zita, troppo curiuse, l'avevano abbrusciato 'a spoglia; 'o quale, foienno 'n forma 'e na colomma, a 'o rompe' na vitriata pe scire da na fenestra, s'era sfracassato 'e manera ch'era desperato da miedece. Grannonia, che sentette parlà 'e ll'aglie suoie, demannaie 'a primma cosa 'e chi era figlio sto prencepe e si 'nc'era speranza 'e remmedio a 'o male suio; e 'a vorpe respose ca chille aucielle avevano ditto ch'era 'o patre suio 'o re 'e Vallone Gruosso e che non c'era autro secreto pe appilà 'e pertose d''a capo soia, azzò non se ne scesse l'arma, che ontà 'e ferite cu 'o sango 'e ll'aucielle stisse c'avevano contato sto fatto. Grannonia, a ste parole, se 'gnenocchiaie 'nante 'a vorpe, pregannola a farele st'utele, 'e pigliarele chille aucielle pe cacciarene 'o sango, che averriano spartuto da buone compagne 'o guadagno. «Chiano», dicette 'a vorpe, «aspettammo 'a notte e, come l'aucielle s'ammasonano, lassa fare a mammata, ca saglio 'ncoppa a ll'arvolo e 'int''e scervecchio nu ped nu». Cossì, passato tutto 'o iuorno mo parlanno d''a bellezza d''o giovane mo 'e ll'errore d''o patre d''a zita mo d''a desgrazia soccessa, trascorrenno trascorrenno passaie 'o iuorno e 'a Terra spase no gran cartone nigro pe raccoglie' 'a cera da 'e 'ntorcie d''a Notte. 'A vorpe, comme vedde appapagnate l'aucielle 'ncoppa a 'e ramme, se ne sagliette guatto guatto e ad nu ad nu ne piuziaie quante golane, cardille, reille, froncille, galline arce', coccovaie, paposce, marvizze, lecore, cestarelle e pappamosche erano 'ncoppa a l'arvole ed accisole mesero 'o sango drinto a no fiaschetiello che portava 'a vorpe pe refrescarese pe 'a via. Grannonia pe 'o prieio non toccava pede 'n terra, ma 'a vorpe 'e dicette: «Oh che allegrezza 'n suonno, figlia mia! tu non haie fatto niente, si\nnon haie ancora 'o sango mio pe fare crapiata cu chillo 'e ll'aucielle!» e, ditto chesto, se mise a foire. Grannonia, che vedde derropato 'e speranze soie, recorze a l'arte d''e femmene, ch'è l'astuzia e 'a losenga, decennole: «Commà vorpe, averrisse ragione 'e sarvarete 'a pella quanno io non te fosse tanto obrecata e quanno non se trovassero autre vurpe a 'o munno; però, mentre saie quanto te devo e saie ancora ca non mancano pare toie pe sse campagne, te puoie assecurà d''a fede mia e non fare comme 'a vacca cu dare 'e pede a 'a tina mo che l'haie chiena 'e latte. Hai fatto e fatto e mo te pierde a 'o meglio! fermate, crideme ed accompagname a 'a cetate 'e sto re, ca me accatte pe schiava». 'A vorpe, che non se credeva mai che se trovasse chinta essenza vorpina, se trovaie vorpinata da na femmena, perché, accostatose a camminà cu Grannonia, non appero date cinquanta passe ch'essa 'e 'nzertaie na mazzata cu 'o vastone che portava e 'e dette a 'a chiricoccola 'e manera che subeto ne pigliaie 'o sango, refonnennolo a 'o fiaschetiello. E, commenzato a toccà 'e pede, arrivaie a Vallone Gruosso, dove, abbiatose verzo 'o palazzo riale, fece 'ntenne' a 'o re ch'era venuta pe sanà 'o prencepe. 'O re, fattola venì a 'a presenzia soia, se maravigliaie 'e vede' na figliola prommette' chello che n'avevano potuto fare 'e meglio miedece d''o regno suio; puro, perché 'o tentà non noce, dicette ch'era 'e gusto granne vederene 'a sperienzia. Ma Grannonia leprecaie: «S'io ve faccio vede' l'effetto che desiderate, voglio che me prommettite 'e daremillo pe marito». 'O re, che teneva 'o figlio pe muorto, 'e respose: «Quanno tu me 'o darrai libero e sano, io te 'o darraggio sano e libero, che n'è gran cosa dare no marito a chi me dace no figlio!». E cossì iute a 'a cammara d''o prencepe, non cossì priesto l'appe ontato cu chillo sango che se trovaie com-\nme n'avesse avuto mai male. E Grannonia, comme vedette 'o prencepe forte e gagliardo, dicette a 'o re che l'attennesse 'a parola e 'o re, votatose a 'o figlio, dicette: «Figlio mio, già te sì visto muorto ed io te vego vivo e manco 'o creo. Però, avenno promisso a sta giovane si te sanava che tu 'e fusse marito, già che 'o cielo t'ha fatto 'a grazia, famme comprì sta 'mprommessa, pe quanto ammore me puorte, pocca è necessità 'e gratetudene pagà sto debeto». A ste parole respose 'o prencepe: «Signore mio, vorria avere tanta libertate a 'e boglie meie pe dareve sfazione quanto ammore ve porto; ma trovannome 'mpegnato 'e parola ad autra femmena, né vui conzenterrite che io rompa 'a fede, né sta giovane me conzigliarrà che io faccia sto tuorto a chi voglio bene, né io pozzo mutà penziero». Grannonia sentuto chesto appe no gusto 'ntrinseco, che non se porria dice', vedennose viva drinto a 'a mammoria d''o prencepe; e, fatto na tenta 'e carmosino a 'a facce, dicette: «Quanno io facesse contentà sta giovane amata da vui che me cedesse sta partita, non te chiegarrisse a 'e boglie meie?». «Non sarrà mai», respose 'o prencepe, «che io scache 'a bella 'magene 'e ll'amanza mia da chisto pietto! o che me faccia conserva 'e ll'ammore suio o che me dia cassia tratta, sempre sarraggio 'e na stessa voglia, 'e no stisso penziero e me porria vede' 'm pericolo 'e perde' 'o iuoco a 'a tavola d''a vita, che io non farraggio mai né sto cavalletto né sto trucco!». Grannonia, non potenno chiù stare drinto 'e pastore d''o fegnemiento, se 'e scoperze pe chella che era, pocca 'a cammara serrata tutta pe 'e ferite d''a capo e 'o vederela stravestuta non ce l'aveva fatto canosce' e 'o prencepe, recanosciutola, subeto l'abbracciaie cu no giubelo da stordì, decenno a 'o patre 'a perzona che era e chello ch'aveva patuto e fatto ped essa; e, mannanno a chiammà 'o re e 'a regina 'e Starza Longa, 'e bo-\nna commegna fecero 'o matremmonio, pigliannose 'ncoppa tutto grannissimo sfizio d''o corrivo d''a vorpe, concrodenno a ll'utemo 'e ll'utemo c' a 'e guste d'Ammore fu sempre connemiento 'o dolore'."
  },
  {
    "text": "L'ORZA TRATTENEMIENTO SESTO DE LA IORNATA SECUNNA 'O re 'e Rocca Aspra vo' piglià 'a figlia pe moglie'; chella, pe astuzia 'e na vecchia, se cagna 'n forma d'orza e fuie a 'e serve e, venenno 'n mano 'e no prencepe, 'a vede ne l'aspetto propio drinto no giardino, dove se faceva 'a testa e se ne 'nammora; dapo' varie succiesse scoperta pe femmena 'e deventa moglie'. Tutto 'o cunto che dicette Popa fece ride' a schiattariello 'e femmene; ma dove se trattaie d''a malizia lloro, bastante a coffià na vorpe, lloco avettero a crepà pe 'e fianche d''o riso. E veramente 'a femmena ha 'e malizie comm'a granatelle 'nfilate a ciento p'ogne capillo d''a capo: 'a fraude l'è mamma, 'a buscia nutriccia, 'a losenga maestra, 'o fignemiento conziglio e 'o 'nganno compagno, che bota e revota l'ommo comme 'e piace. Ma, tornanno ad Antonella, che s'era 'ngarzapelluta pe parlà, 'a quale, stata no poco 'ncoppa 'e sé, comme se pigliasse mostra d''e penzie', cossì dicette: «Disse buono chillo sapio, ca non se pò a commannamiento 'e fele obedì 'e zuccaro: deve l'ommo commannà cose iuste 'e mesura pe trovà obedienzia agghiustata 'e piso; dall'urdene che non commeneno nasceno 'e resistenze che non s'agghiustano, comm'appunto soccesse a 'o re 'e Rocc'Aspra, che, pe cercà na cosa 'nnebeta a 'a figlia, 'e deze causa 'e fuiresenne, a riseco 'e perde' 'o 'nore e 'a vita. Ora, dice che era na vota 'o re 'e Rocc'Aspra, che aveva pe moglie' 'a mamma d''a stessa bellezza, 'a quale, a 'a meglio carrera 'e ll'anne, cascaie da 'o cavallo d''a sanetate e se roppe 'a vita. Ma, 'nante che se stotasse 'a cannela d''a vita a 'o 'ncanto 'e ll'anne, se chiammaie 'o marito e 'e dicette: «Io saccio ca sempre m'haie amato svisciolatamente; perzò mostrame a 'a fonnareglia\n'e ll'anne mieie l'accoppatura 'e ll'ammore tuio, promettennome 'e non te 'nzorà maie se non truove n'auta femmena bella comme so' stata io, autamente te lasso na mardezzeione a zizze spremmute e te ne portarraggio odio pe 'nfi' a ll'auto munno». 'O re, che 'e voleva bene 'nfi' ncoppa l'astraco, sentenno st'utema volontà scappai a chiagne' e pe no piezzo non potte responne' na parola mardetta. All'utemo, scomputo 'e trevolià, 'e dicette: «Ch'io voglia sape' chiù 'e moglie', 'nanze me schiaffa gotta, 'nanze me sia data lanzata catalana, 'nanze sia fatto comm'a Starace. Bene mio, scordatello, non crede' a suonne ch'io pozza mette' ammore ad autra femmena! tu fuste 'a 'ncignatura 'e ll'affezzione mia, tu te ne portarraie 'e stracce d''e boglie meie». Mentre isso diceva ste parole, 'a povera giovane, che faceva 'o racano, strevellaie l'uocchie e stennecchiaie 'e piede. 'O re, che vedde spilata Patria, spilaie 'e cannelle 'e ll'uocchie e fece no sbattetorio e no strillatorio che 'nce corze tutta 'a corte, chiammanno 'o nomme 'e chella bon'arma, iastemmanno 'a Fortuna che 'nce l'aveva levata e, tirannose 'a varva, ne 'ncacava 'e stelle che l'avevano mannato sta desgrazia. Ma, perché voze fare comm'a chillo: doglia 'e guveto e 'e moglie', assaie dole e poco tene, doie, na a 'a fossa e n'autra a 'a cossa, non era ancora sciuto 'a Notte a 'a chiazza d'arme d''o cielo a piglià mostra d''e sportegliune, quanno accomenzaie a fa' 'e cunte cu 'e deta: «Ecco morta moglierema pe mene ed io resto vidolo e negrecato, senz'autra speranza 'e vede' si no sta negra figlia che m'ha lassato. Perzò sarà necessario procurà 'e trovà cosa a proposito pe farence no figlio mascolo. Ma dove dongo 'e pizzo? dove ashio na femmena spiccecata a 'e bellezze 'e moglierema, s'ogni autra pare na scerpia a fronte ad essa? ora lloco te voglio! dove ne truove n'autra, cu 'o spruoccolo? dove ne cirche n'autra\ncu 'o campaniello? si Natura fece Nardella, che sia 'n grolia!, e po' roppe 'a stampa? ohimè, a che laberinto m'ha puosto, a che fiscole 'a prommessa che l'aggio fatta! ma che? io ancora non aggio visto 'o lupo e fuio? Cercammo, vedimmo e 'ntennimmo: è possibele che non ce vole esse' autr'asena a 'a stalla 'e Nardella? è possibele che voglia esse' perduto 'o munno pe mene? 'nce sarrà fuorze 'a scaienza, 'a sporchia d''e femmene? o se ne sarrà perduto 'a semmenta?». Cossì dicenno fa subeto iettà no banno e commannamiento, da parte 'e mastro Iommiento, che tutte 'e femmene belle d''o munno venessero a 'a preta paragone d''a bellezza, ca se voleva piglià 'a chiù bella pe moglie' e dotarela 'e no regno. 'A quale cosa essennose sparza pe tutto, non ce fu femmena a l'univerzo che non venesse a tentà 'a sciorte soia, non ce restaie scerpia, pe scorciata che fosse, che non se mettesse 'n dozzana, perché comme se tocca sto tasto d''a bellezza non c'è gliannola che se dia venta, non c'è orca marina che ceda: ogne na se picca, ogne na ne vo' 'a meglio! e si 'o schiecco 'e dice 'o vero 'ncorpa 'o vrito, che non fa naturale, e l'argiento vivo, ch'è puosto a 'a storza. Ora mo, essenno chiena 'a terra 'e femmene, 'o re facennole mette' a filo se mese a passià, comme fa 'o Gran Turco quanno trase a 'o Serraglio pe sceglie' 'a meglio preta 'e Genoa pe affilà 'o cortiello Damaschino; e ienno e venenno da coppa a bascio comm'a scigna che mai abbenta e schiudenno e squatranno chesta e chella, na 'e pareva storta 'e fronte, na longa 'e naso, chi larga 'e vocca, chi grossa 'e lavra, chesta longa ciavana, chella corta male cavata, chi troppo 'mmofonuta, chi sopierchio spepoliata; 'a spagnola no 'e piaceva pe 'o colore crepato, 'a napoletana no 'e deva a 'o 'more pe 'e stanfelle cu 'e quale cammina, 'a todesca 'e pareva fredda e ielata, 'a franzese troppo cellevriello sbentato, 'a veneziana na conocchia 'e lino cu 'e capille cossì iancacce.\nAll'utemo 'e ll'utemo, chi pe na cosa e chi pe n'autra, 'int''e mannaie tutte cu na mano 'nante e n'autra dereto; e vedenno ca tante belle facce erano resciute a garzetta, resoluto 'e strafocarese deze 'e pietto a 'a propria figlia, decenno: «Che vao cercanno Maria pe Ravenna, si Preziosa figliama è fatta a na medesema stampa cu 'a mamma? aggio sta bella facce drinto 'a casa e 'a vao cercanno 'n culo a 'o munno?». E fatto 'ntenne' sto penziero a 'a figlia, n'appe na 'nfruata e na lengoriata che 'o cielo te 'o dica pe mene. 'O re tutto 'nfuriato 'e dicette: «Vascia ssa voce e schiaffate sta lengua dereto, resorvennote stasera 'e fare sto nudeco matremoniale, autramente 'o manco piezzo sarrà l'arecchia!». Preziosa, sentuta sta resoluzione, se retiraie drinto 'a cammara soia e trivolanno sta mala sciorte non se lassaie zervola sana; e, stanno a fare sto nigro viseto, venne arrivanno na vecchia che 'a soleva servì d'argentata, 'a quale, trovannola chiù da chillo munno che da chisto e sentuto 'a causa d''o dolore suio, 'e dicette: «Stà 'e buon armo, figlia mia, non te disperà, ca a ogne male 'nc'è remmedio, fore ch'a 'a Morte. Ora siente: comme patreto stasera avenno 'e ll'aseno vo' servì pe stallone e tu miettete sto spruoccolo 'n mocca, perché subeto deventarrai n'orza; e tu sfratta, ca isso, pe 'a paura, te lassarrà foire e vattenne deritto a 'o vosco, dove 'o cielo t'ha sarvata 'a ventura toia. E quanno vuoi pare' femmena, comme sì e sarrai sempre, e tu levate 'o spruoccolo da vocca ca tornarrai a 'a forma 'e 'mprimma». Preziosa, abbracciata 'a vecchia e fattole dare no buono mantesinato 'e farina e 'e felle 'e presutto e 'e lardo, 'int''a mannaie; e commenzanno 'o Sole comm'a pottana falluta a cagnà quartiero 'o re fece venì 'e vottafuoche e, commitanno tutte 'e signure vassalle, fece na festa granne; e comme appero fatto cinco o sei ora 'e catubba se messero a tavola e, mazzecato fore 'e misura,\nse ieze a corcà. E, chiamanno 'a zita a portà 'o quatierno pe saudà 'e cunte amoruse, essa, puostose 'o spruoccolo 'n mocca, pigliaie 'a figura 'e n'urzo terribele e 'e ieze 'n contra. 'O quale, atterruto 'e sta maraveglia s'arravogliaie drinto a 'e matarazze, da dove manco pe 'a matina cacciaie 'a catarozzola. Tra tanto Preziosa se ne scette fora e toccaie a 'a vota 'e no vosco dove facevano monopolio l'ombre, comme potessero, a 'e ventiquattro ore, fare quarche aggravio a 'o Sole dove se stette cu 'a doce converzazione 'e ll'autre animale, ficché venne a caccia a chille paise 'o figlio d''o re 'e Acqua Corrente, 'o quale, vedenno st'orza, appe a morì ciesso. Ma adonatose ca st'animale, tutto coccioliannose e menanno 'a coda comm'a cacciottella, 'e ieva 'ntuorno, pigliaie armo e facennole carizze, decennole cucce cucce, misce misce, ti ti, rucche rucche, cicco palù, ense ense, se 'o portaie a 'a casa ordenanno che 'o covernassero comme 'a perzona propria, facennola mette' drinto a no giardino a canto 'o palazzo riale, pe poterela vede', sempre che voleva, da na fenestra. Ora, essenno sciute tutte 'e gente d''a casa e restato sulo 'o prencepe, s'affacciaie pe vede' l'orza e vedde che Preziosa, pe covernarese 'e capille, levatose 'o spruoccolo da 'a vocca se pettenava 'e trezze d'oro. Pe 'a quale cosa, vedenno sta bellezza fore d''e fore appe a strasecolà d''o stopore e, derropatose pe 'e scale, corze a 'o giardino. Ma Preziosa, addonatase 'e ll'agguaito, se schiaffaie 'o spruoccolo 'n mocca e tornaie comm'era. 'O prencepe, sciso a bascio e non trovanno chello che aveva visto da coppa, restaie cossì ammisso pe 'o corrivo che puostose a na granne malanconia 'n quatto iuorne scapezzaie malato, decenno sempre: «Orza mia, orza mia!». 'A mamma, che sentie sto taluorno, se 'magenaie che l'orza l'avesse fatto quarche male trattamiento e dette\nordene che fosse accisa. Ma 'e serveture, ch'erano 'nnammorate d''a domestechezza 'e ll'orza, che se faceva amare da 'e prete d''a via, avenno compassione 'e farene na chianca 'a portaro a 'o vosco, referenno a 'a regina ca n'avevano cacciate 'e picciole. 'A quale cosa venuto a l'arecchie d''o prencepe fece cose da non se crede' ed, auzatose da 'o lietto, voze fare mesesca d''e serveture; da 'e quale sentuto comme passava 'o negozio se mese pe muorto a cavallo e tanto cercaie e giraie, che, trovato l'orza, 'a carriaie 'e nuovo a 'a casa e postola drinto a na cammara 'e dicette: «O bello muorzo 'e re, che staie 'ncaforchiato drinto sta pella! o cannela d'ammore, che staie 'nchiusa drinto sta lanterna pelosa! a che fine fareme sti gatte-felippe, pe vedereme sparpatià e iremenne 'e pilo 'm pilo? io moro allancato, speruto ed allocignato pe ssa bellezza e tu ne vide 'e testemonie apparente, ca io so' arredutto 'n tierzo comm'a vino cuotto, ca n'aggio si no l'uosso e 'a pella, ca 'a freve me s'è cosuta a filo duppio cu ste vene. Perzò auza 'a tela 'e sso cuoiero fetuso e famme vede' l'apparato 'e sse bellizze, leva leva 'e frunne da coppa sso sportone e famme piglià na vista 'e ssi belle frutte; auza sso portiero e fà trasì st'uocchie a bede' 'a pompa d''e meraviglie! chi ha puosto a na carce' tessuta 'e pile n'opera cossì liscia? chi ha serrato drinto no scrigno 'e cuoiero cossì bello tesoro? famme vede' sso mostro 'e grazie e pigliate 'm pagamiento tutte 'e voglie meie, bene mio, ca 'o grasso 'e ss'orza pò schitto remmedià a l'attrazione 'e nierve ch'io tengo!». Ma dapo' ditto e ditto, visto ca iettava 'm pierdeto 'e parole, tornaie a schiaffarese drinto a 'o lietto e 'e venne accossì spotestato azzedente che 'e miedece fecero male pronosteco d''e fatte suoie. 'A mamma, che n'aveva autro bene a 'o munno, sedutase a no lato d''o lietto, 'e dicette: «Figlio mio, dove nasce tanta crepantiglia? che omore malenconeco t'è pigliato? tu sì giovane, tu sì\namato, tu sì granne, tu sì ricco: che te manca, figlio mio? parla: pezzente vregognuso porta 'a tasca vacante. Si vuoi moglie', tu sciglie ed io 'ncaparro, tu piglia io pago. Non vide tu ca 'o male tuio è male mio? a te sbatte 'o puzo, a me 'o core; tu cu 'a freve a 'o sango, io cu l'azzedente a 'o cellevriello, n'avenno autra pontella d''a vecchiezza mia ch'a tene. Perzò stamme allegramente ped allegrà sto core e non vede' negrecato sto regno, terrafinata sta casa e carosa sta mamma». 'O prencepe, sentuto ste parole, dicette: «Nesciuna cosa me pò conzolà si no 'a vista 'e ll'orza. Però, si me volite vede' sano, facitelo stare a sta cammara, né voglio che autro me coverna e faccia 'o lietto e me cocina, se no essa medesema, che senz'autro, cu sto gusto, sarraggio sano 'n quatto pizzeche». 'A mamma, si be' 'e parze no spreposeto che l'orza avesse da fare 'o cuoco e 'o cammariero e dubetaie che 'o figlio frenetecasse, puro, pe contentarelo, 'a fece venì. 'A quale, arrivato a 'o lietto d''o prencepe, auzaie 'a granfa e toccaie 'o puzo d''o malato, che fece sorreie' 'a regina, penzanno ad ora ad ora che l'avesse a sciccà 'o naso. Ma, 'o prencepe decenno a ll'orza: «Chiappino mio, non me vuoie cocinà e dare a magnà e covernà?», essa vasciai 'a capo mostranno d'azzettà 'o partito. Pe 'a quale cosa 'a mamma fece venì na mano 'e galline e allommà 'o fuoco a no focolaro drinto a 'a stessa cammara e mette' acqua a bolle' e l'orza, dato 'e mano a na gallina, scaudatola 'a spennaie destramente e, sbentratola, parte ne 'mpizzaie a no spito e parte ne fece no bello 'ngrattinato, che 'o prencepe, che non ne poteva scenne' 'o zuccaro, se ne leccaie 'e deieta e, comme appe fornuto 'e cannarià, 'e deze a beve' cu tanta grazia che 'a regina 'a voze vasà 'n fronte. Fatto chesso, e sciso 'o prencepe a fare 'a preta paragone d''o iodizio d''e miedece, l'orza fece subito 'o\nlietto e, corza a 'o giardino, cu ll'ette na bona mappata 'e rose e shiure 'e cetrangolo e 'nce 'e sparpogliaie pe coppa, tanto che 'a regina dicette che st'orza valeva no tresoro, e c'aveva no cantaro 'e ragione 'o figlio 'e volerele bene. Ma 'o prencepe, vedenno sti belle servizie, ionze esca a 'o fuoco e se primma se conzomava a dramme mo se strodeva a rotola e dicette a 'a regina: «Mamma, 'gnora mia, si non dongo no vaso a st'orza, m'esce 'o shiato!». 'A regina, che 'o vedeva ashevolì, dicette: «Vasalo, vasa, bell'anemale mio, non me 'o vede' speruto sto povero figlio!». Ed accostatose l'orza, 'o prencepe pigliatola a pezzechille non se saziava 'e vasarela e, mentre stevano musso a musso, non saccio comme scappaie 'o spruoccolo da vocca a Preziosa e restaie fra 'e braccia d''o prencepe 'a chiù bella cosa d''o munno. 'O quale, stregnennola cu 'e tenaglie ammorose d''e braccia, 'e dicette: «'Nncappaste sciurolo, non me scappe chiù senza ragione veduta!». Preziosa, refonnenno 'o colore d''a vregogna a 'o quatro d''a bellezza natorale, 'e dicette: «Già songo a 'e mano toie, siate arrecommannato 'o 'nore mio e spacca e pesa e botame dove vuoie». E, demannato da 'a regina chi fosse sta bella giovane e che cosa l'avesse arredotta a sta vita sarvateca, essa contaie pe 'o filo tutta 'a storia d''e desgrazie soie; pe 'a quale cosa 'a regina, laudannola 'e bona e 'norata fegliola, dicette a 'o figlio che se contentava che 'e fosse stata moglie'. E 'o prencepe, che non desederava autra cosa a sta vita, 'e dette subeto 'a fede ed essa, benedecennole 'n cocchia, fece sto bello 'ncrasto cu feste e lommenarie granne e Preziosa faceva scannaglio a 'a velanza d''o iodizio omano che chi fa bene sempre bene aspetta»."
  },
  {
    "text": "LA PALOMMA TRATTENEMIENTO SETTIMO DE LA IORNATA SECUNNA No prencepe, pe na iastemma datole da na vecchia, corze gran travaglio, 'o quale se fece chiù peo pe 'a mardezzione 'e n'orca; a 'a fine pe 'nustria d''a figlia 'e ll'orca passa tutte 'e pericole e se accasano 'nsiemme. >Arrivato a 'o rumme e busse sto cunto 'e Antonella, che fu a viva voce laudato pe bello e graziuso e 'e granne assempio pe na figlia 'norata, Ciulla, a chi veneva 'a beneficiata d'asseconnà, cossì decette: «Chi nasce da prencepe, non deve fare cosa da verrillo. L'ommo granne non deve dare male essempio a 'e chiù basce, che dall'aseno chiù gruosso 'mpara 'e mancià 'a paglia 'o picciolo: che non è maraveglia po' se 'o cielo 'e manna 'e travaglie a tommola, comme soccesse a no prencepe c'appe 'e cruosche danno desgusto a na poverella, che ne fu vecino a perde' malamente 'a vita Era na vota, lontano otto miglia da Napole verso l'Astrune, no vosco 'e fico e 'e chiuppe, dove 'mmorzavano 'e saette d''o Sole, che no 'o potevano spercià; drinto a 'o quale 'nc'era na casarella meza scarropata, che 'nce abetava na vecchia 'a quale era tanto sbriscia 'e diente quanto carreca d'anne, cossì auta 'e scartiello comme vascia 'e fortuna: aveva ciento crespe a 'a faccie, ma era totalemente screspata, che si be' aveva 'a capo carreca d'argiento non se trovava nu 'e ciento vinte a carrino pe sorzetarese 'o spireto, tanto che ieva cercanno pe 'e pagliara d''o contuorno quarche lemmosena pe mantene' 'a vita. Ma perché a 'o tiempo d'oie se darria chiù priesto na vorza 'e tornise a no spione magna-magna che no tre caalle a no povero abbesognuso, stentaie tutta na scogna pe avere na cocinata 'e fasule, a tiempo che 'nce n'era\ntanta grassa a chille paise che poco case non se ne chiudeno 'e tommola. Ma perché a caudaro viecchio vruognolo o pertuso e a cavallo magro dio 'e manna mosche ed ad arvolo caduto accetta accetta, sciuta 'a negra vecchia e annettate 'e fasule e schiaffatole drinto a na pignata, 'a mese fore 'a fenestra ed essa iette ad abuscà quatto sproccola a 'o vosco pe se 'e cocenà. Ma fra sto tiempo che iette e venette passaie da chelle case Nardo Aniello, 'o figlio d''o re, che ieva a caccia. 'O quale, visto 'a pignata a 'o fenestriello, 'e venne golio 'e fare no bello cuorpo e facette 'nguaggio cu 'e serveture suoie a chi, cecanno chiù deritto, 'e cu ll'esse miezo cu na savorra e, commenzanno a berzaglià chella pignata 'nnocente, a 'e tre o quattro pantosche 'o prencepe, 'nzertanno a pilo, ne fece 'a festa. Ionze 'a vecchia a tiempo che s'erano partute e, trovato st'ammaro desastro, commenzaie a fare cose mardette, gridanno: «Dì che se stira 'o vraccio e che se ne vaga vantanno 'o caperrone 'e Foggia c'have tozzato cu ssa pignata, 'o figlio 'e vava c'ha rotta 'a fossa d''e carne soie, 'o villano cotecone c'ha semmenato contra stagione 'e fasule mieie! e puro si non have avuto na stizza 'e compassione d''e miserie meie, deveva avere quarche respetto a 'o 'nteresse propio e non iettà pe terra l'arme d''a casata soia, né fare ire pe 'e piede 'e cose che se teneno 'ncoppa 'a capo! ma và, che preo 'o cielo a denocchie scoperte e cu 'e visciole d''o core che se pozza 'nnammorà d''a figlia 'e quarche orca che 'o faccia volle' e male coce' e 'a sogra 'nce ne dia tanta pe 'e cegne che se vea vivo e se chiagna muorto e che, trovannose 'mpastorato e da 'e bellezze d''a figlia e da 'e percante d''a mamma, non se ne pozza cu ll'ere maie 'e bertole, ma stia anche ne crepa soggetto a 'e strazie 'e chella brutta arpia, 'a quale l'aggia da commannà 'e servizie a bacchetta, 'e dia 'o pane cu 'a valestra, tanto\nche chiù 'e quatto vote venga a sosperà 'e fasule che m'ha iettato». Mesero 'e mardezziune 'e sta vecchia l'ascelle, che sagliettero subeto 'n cielo; tanto che, se be' se sole dice' pe proverbio iastemme 'e femmena pe culo te 'e semmena ed a cavallo iastemmato luce 'o pilo, tutta vota deze a 'o naso d''o prencepe, che 'nce appe a lassà 'o cuoiero, che non passaro doi ora che, stanno drinto a 'o vosco sperduto da 'e gente soie, scontraie na bellissima figliola che ieva cu ll'enno maruzze e, pigliannose gusto, deceva: «Iesce, iesce corna, ca mammata te scorna! te scorna 'ncoppa l'astraco, che fa 'o figlio mascolo!». 'O prencepe, che se vedde compare' 'nante sto scrittorio d''e cose chiù preziose d''a Natura, sto banco d''e chiù ricche deposete d''o cielo, st'arzenale d''e chiù spotestate forze d'Ammore, non sapeva che l'era socciesso e da chella facce tonna 'e cristallo trapassanno 'e ragge 'e ll'uocchie a ll'esca d''o core suio, allommaie tutto 'e manera che deventaie na carcara, dove se cocevano 'e prete d''e designe pe fravecà 'a casa d''e speranze. Filadoro, che cossì se chiammava 'a giovane, non monnava nespole: che ped esse' 'o prencepe bravo mostaccio 'e giovane 'e sperciaie subeto da parte a parte 'o core, tanto che l'nu a ll'autro cercava meserecordia cu ll'uocchie e dove 'e lengue loro avevano 'a pepitola 'e sguardi erano trommette d''a Vicaria, che spobrecavano 'o secreto 'e ll'arma. E stato no buono piezo l'nu e l'autro cu l'arenella a 'o cannarone, che non potevano sghizzà na parola mardetta, a ll'utemo 'o prencepe, spilato 'o connutto d''a voce, cossì 'e dicette: «Da quale prato è sguigliato sto shiore 'e bellezza? da quale cielo è chioppeta sta rosata 'e grazia? da quale menera è venuto sto tesoro 'e bellezzetudene cose? o serve felice, o vuosche fortunate, abitate da sto sfuorgio, allustrate da sta lommenaria d''e feste d'Ammore! o vuosche, o ser-\nve, dove non se tagliano mazze 'e scopa, travierze 'e forca, né copierchie 'e cantaro, ma porte d''o tempio d''a bellezza, trave d''a casa d''e Grazie ed aste da fare 'e frezze d'Ammore!». «Vascia sse mano, cavalie' mio», respose Filadoro, «non tanto 'e grazia, ca so' 'e vertù voste, no 'e mierete mieie, sto spetaffio 'e laude che m'avite dato, ca io so' femmena che me mesuro, né voglio c'autro me serva 'e meza-canna, ma tale quale songo, o bella o brutta, o nizzola o ianca, o sfrisata o chiantuta, o puoceta o petosa, o cernia o fata, o pipatella o votracone, io songo tutta a 'o commanno vuostro, pocca sso bello taglio d'ommo m'ha fellato 'o core, ssa bella cera 'e conte m'ha passato dall'nu a ll'autro canto, e me te do pe schiavottola 'ncatenata, da mo pe sempre». Non foro parole cheste, ma sonata 'e trommetta che chiammaie 'o prencepe cu no tutte a tavola d''e contiente amoruse, anze 'o scetaie cu no tutte a cavallo a 'a vattaglia d'Ammore e, vedennose dato no dito d'amorosanza, se pigliaie 'a mano, vasanno 'a vorpara d'avolio che l'aveva 'ncroccato 'o core. Filadoro a sta zeremonia 'e prencepe fece na facce 'e marchesa, anze fece na facce 'e tavolozza 'e pettore, dove se vedde na mesca 'e minio 'e vregogna, 'e ceraso 'e paura, 'e verderame 'e speranze, 'e cenabrio 'e desiderio. Ma tanno voleva Nardo Aniello asseconnà, quanno 'e fu 'nzoccato 'o dire perché a sta negra vita non c'è vino 'e sfazione senza feccia 'e desgusto, non c'è bruodo grasso 'e contento senza scumma 'e desgrazia che mentre steva a 'o meglio eccote 'e vrocca 'a mamma 'e Filadoro, 'a quale era n'orca accossì brutta, che 'a fece 'a Natura pe 'o modiello d''e scurce. Aveva 'e capille come a na scopa 'e vrusco, non già ped annettà 'e case 'e folinie e ragnatele, ma pe annegrecà ed affommà 'e core; 'a fronte era 'e preta 'e Genova, pe dare 'o taglio a 'o cortiello d''a paura che\nsvennegnava 'e piette; l'uocchie erano comete, che predecevano tremmolicce 'e gamme, vermenà 'e core, iaio 'e spirete, filatorie d'arme e cacarelle 'e cuorpo, pocca portava 'o terrore 'int''a facce, 'o spaviento ne l'occhiatura, 'o schianto 'int''e passe, 'a cacavessa 'int''e parole. Era 'a vocca sannuta comm'a puorco, granne comm'a scorfano, steva comm'a chi pate 'e descenzo, vavosa comm'a mula; 'nsomma da 'a capo a 'o pede vedive no destellato 'e bruttezza, no spitale 'e struppie, tanto che 'o prencepe deveva cierto portà quarche storia 'e Marco e Shiorella cosute a 'o ieppone che no spiretaie a sta vista. 'A quale, dato 'e mano a 'o corzetto 'e Nardo Aniello, dicette: «Auza, 'a corte! auciello auciello, maneca 'e fierro!». «Testemmonia vosta!», respose 'o prencepe, «arreto canaglia!», e voze mette' mano a 'a spata, ch'era na lopa vecchia, ma restaie comm'a na pecora quanno ha visto 'o lupo, che non se potte move' né pipità, 'e manera che fu carriato comm'aseno pe capezza a 'a casa 'e ll'orca. 'A quale subbeto che fu arrevata 'e dicette: «Attienne buono a faticà comm'a no cane, si non vuoie morì comm'a no puorco. E pe 'o primmo servizio fa che pe tutt'oie sia zappato e semmenato sto muoio 'e terreno 'n chiano 'e sta cammera, e sta 'n cellevriello, ca si torno stasera e non trovo fornuto 'o lavore, io me te gliotto!». E ditto a 'a figlia che attennesse a 'a casa, se ne iette a scommerzione cu l'autre orche drinto a 'o vosco. Nardo Aniello, che se vedde arredutto a sto male termene, commenzaie ad allavaniarese 'o pietto 'e chianto, mardecenno 'a Fortuna soia che l'aveva strascinato a sto male passo. Filadoro, dall'autra parte, 'o consolava, decennole che stesse 'e buono armo, ca essa 'nce averria puosto 'o proprio sango pe l'aiutà e che non deveva chiammà marvasa 'a sciorte, che l'aveva connutto a chella casa, dove era cossì sbisciolatamente da essa ama-\nto e che mostrava poco scagno a l'ammore suio, mentre steva accossì desperato 'e sto socciesso. A 'a quale responnette 'o prencepe: «No me spiace l'esse' sciso da 'o cavallo a ll'aseno, né l'avere cagnato 'o palazzo riale cu sto cafuorchio, 'e banchette vannute cu no tuozzo 'e pane, 'o cortiggio 'e serveture cu servì a staglio, 'o scettro cu na zappa, 'o fare atterrì l'asserzete cu vedereme atterruto da na brutta caiorda, perché tutte 'e desgrazie meie stimarria a ventura cu starece presente e schiuderete cu st'uocchie. Ma chello che me spercia 'o core è che aggio da zappà e sputareme ciento vote 'e mano, dove sdegnava 'e sputareme na petinia e, cot peio, aggio da fare tanto che non'nce vastarria tutto no iuorno no paro 'e vuoie, e si non scompo stasera 'o fattefesta sarraggio cannariato da mammata e io non tanto averraggio tormiento 'e scrastareme da sto nigro cuorpo quanto 'e scantoniareme da ssa bella perzona». Cossì dicenno iettava 'e selluzze a cuofano e 'e lagreme a bottafascio. Ma Filadoro, asciucannole l'uocchie, 'e dicette: «Non crede', vita mia, c'agge da lavorà autro territorio che l'uorto d'Ammore: né dobetà che mammama te tocche no pilo schitto 'e ssa perzona. Agge Filadoro e non dubità: ca si no 'o saie, io so' fatata e pozzo quaglià l'acqua e scurà 'o sole; vasta, e suffece! perzò, stamme allegramente, ca stasera se trovarrà zappato e semmenato 'o terreno senza che 'nce dinghe no cuorpo». Sentenno chesto Nardo Aniello dicette: «Si tu sì fata, comme dice, o bellezza d''o munno, perché non ce ne sfrattammo da sto paiese, ca te voglio tene' comme na regina a 'a casa 'e patremo?» E Filadoro respose: «Na certa chelleta 'e stelle sconceca sto iuoco: ma passarà fra poco sto 'nfruscio e starrimmo felice». Tra chiste e mille autre duce ragionamiente passaie 'o iuorno e, venenno l'orca da fora, chiammaie da 'a strata 'a figlia, decenno: «Filadoro, cala sti capille», perché es-\nsenno senza scala 'a casa sempre se ne saglieva pe 'e trezze d''a figlia. E Filadoro, sentuto 'a voce d''a mamma, guastannose 'a capo calaie 'e capille, facenno scala d'oro a no core 'e fierro, che subeto sagliuta 'ncoppa corze a ll'uorto e, trovatolo covernato, restaie fora d''e panne, parennole 'mpossibele che no giovane dellecato avesse fatto sta fatica 'e cane. Ma non fu cossì priesto l'autra matina sciuto 'o Sole a sciauriarese pe l'umeto pigliato a 'o shiummo 'e ll'Innia, che 'a vecchia tornaie a scenneresenne, lassanno ditto a Nardo Aniello che 'e facesse trovà 'a sera spaccate sei canne 'e legna a quatto pe piezzo, ch'erano drinto a no cammarone, si no l'averria adacciato comm'a lardo e fattone no piccatiglio pe collazione 'a sera. 'O nigro prencepe, sentuto sta 'ntimazione 'e decreto, appe a morì spantecato e Filadoro, vedennolo muorto e spalleto, 'e dicette: «Comme sì cacasotta! ben'aggia aguanno! tu te cacarrisse 'e ll'ombra toia!». «E che te pare cosa 'e no lippolo», respose Antoniello, «spaccà sei canne 'e legna a quatto pe piezzo daccà a stasera? ohimè, ca 'nanze sarraggio spaccato da miezo a miezo pe 'nchì 'o cannarone 'e sta negra vecchia!». «Non dubetà», leprecaie Filadoro, «ca, senza pigliarete fatica, 'e legna se trovarranno spaccate e bone; ma fra sto miezo stamme 'e bona voglia e no me spaccà st'arma cu tante lamiente». Ma comme 'o Sole chiuse 'a poteca d''e ragge pe non venne' luce a ll'ombre, eccote tornà 'a vecchia e, fatto calà 'a soleta scala se ne sagliette, e, trovato spaccate 'e legna, trasette 'n sospetto d''a figlia, che non 'e desse sto schiacco matto. E 'o terzo iuorno pe fare 'a terza prova, 'e dicette che l'avesse annettato na cesterna 'e mille vutte d'acqua, perché 'a voleva 'nchì 'e nuovo, e fosse fatto pe 'a sera, autramente n'averria fatto scapece o mesesca. Partuta 'a vecchia, Nardo Aniello commenzaie 'e\nnuovo a fare 'o trivolo; e Filadoro, vedenno ca 'e doglie ievano 'ncauzanno e che 'a vecchia aveva 'e ll'aseno a carrecà 'o poverommo 'e tante guaie e catalaie, 'e dicette: «Stà zitto, ed essenno passato 'o punto che sechestrava l'arte mia, 'nante che 'o Sole dica m'arrequachiglio, nui volimmo dire a sta casa covernamette; vasta, ca stasera mammama trovarrà sfrattato 'o paiese e io voglio veniremenne cu tico, o viva o morta». 'O prencepe, sentenno sta nova, spaporaie, ch'era addesa crepato, e abbraccianno Filadoro 'e dicette: «Tu sì 'a trammontana 'e sta travagliata varca, arma mia; tu sì 'a pontella d''e speranze meie!». Ora, essenno verso 'a sera, fatto Filadoro no pertuso pe sotta l'uorto, dove era no gran connutto, se ne scettero fore, toccanno a 'a vota 'e Napole. Ma, comme foro arrivate a 'a grotta 'e Pozzulo, dicette Nardo Aniello a Filadoro: «Bene mio, non convene 'o farete venì a 'o palazzo mio a pede e vestuta 'e sta manera. Però aspetta a sta taverna ca torno subeto cu cavalle, carrozze, gente e vestite ed autre fruscole». Cossì restanno Filadoro, isso s'abbiaie a 'a vota d''a cetate. E, tornanno fra sto miezo l'orca da fore, né responnenno Filadoro a 'e solete chiammate, trasuta 'n sospetto corze a 'o vosco e fatto no gran pertecone l'appoiaie a 'a fenestra ed, arrampinatose comm'a gatta, sagliette a 'a casa. 'A quale cercato tutta drinto e fore 'ncoppa e d'abbascio, né trovato nesciuno, s'addonaie d''o pertuso e, visto che ieva a sboccà a 'a chiazza, non se lassaie zervola sana, iastemmanno 'a figlia e 'o prencepe e preganno 'o cielo che 'o primmo vaso che recevesse 'o 'nammorato suio se scordasse d'essa. Ma lassammo 'a vecchia dire paternuostre sarvateche e tornammo a 'o prencepe, che, arrivato a 'o palazzo dove se teneva pe muorto, pose a remmore 'a casa tutta, corrennole 'ncontra e decennole, «A 'a bon'ora, singhe\n'o buono arrivato! eccolo a sarvamiento! comme 'nce pare bello a sti paise!», e mille autre parole d'ammore. Ma, sagliuto ad auto e scontratolo a meza scala 'a mamma, l'abbracciaie e basaie, decennole: «Figlio mio, gioiello mio, popella 'e ll'uocchie mieie e dove sì stato? comm'haie tardato tanto pe farece tutte stennerì?». 'O prencepe non sapeva che se responne' perché averria contato 'e desgrazie soie, ma non tanto priesto cu 'e lavra 'e papagne l'appe vasato 'a mamma, che pe 'a iastemma 'e ll'orca 'e scette da mammoria quanto avea passato. Ma, leprecanno 'a regina che, pe levarele st'accasione 'e ire a caccia e conzomà 'a vita pe 'e vuosche, l'averria 'nzorato, «Sia cu 'a bon'ora», 'e respose 'o prencepe, «eccome prunto e parato a fare tutto chello che vole mamma 'gnora mia». «Cossì fanno 'e figlie beneditte», leprecaie 'a regina. E cossì appontaro fra quattro iuorne 'e portarene 'a zita a 'a casa, 'a quale era na signora 'e ciappa che da 'e parte 'e Shiannena era capetata a chella cetate. Ordenaro adonca gran festa e banchette; ma fra sto miezo, vedenno Filadoro ca 'o marito tricava troppo e siscannole non saccio comme l'aurecchie 'e sta festa che se ieva spobrecanno pe tutto, abbistanno 'o garzone d''o tavernaro che s'era corcato 'a sera, 'e levaie 'e vestite da capo 'o saccone e, lassato l'abete suoie, stravestutose da ommo, se ne venne a 'a corte d''o re, dove 'e cuoche pe tanto che avevano da fare besognannole aiuto 'o pigliaro pe guattaro. E, venuto 'a matina 'e ll'appontamiento quanno 'o Sole 'ncoppa 'o banco d''o cielo mostra 'e privilegie fattele da 'a Natura, sigillate 'e luce, e venne secrete da schiarì 'a vista venne 'a zita a suono 'e ciaramelle e cornette; e, apparecchiato 'e tavole e puostose a sede', mentre shioccavano 'e vevanne, tagliato 'o scarco na grossa 'mpanata 'ngrese, c'aveva fatto 'e mano soia Filadoro,\nne scette na palomma accossì bella, che 'e commitate scordannose 'e mazzecà se mesero spantecate a mirà sta bellezza cosa, 'a quale cu na voce pietosa pietosa 'e dicette: «Haie magnato cellevriello 'e gatta, o prencepe, che te sì scordato 'n ditto 'n fatto l'affrezione 'e Filadoro? cossì te so' sciute 'e mammoria 'e servizie recevute, o scanoscente? cossì paghe 'e beneficie che t'ha fatto, o sgrato? l'averete levato da 'e granfe 'e ll'orca? l'averete dato 'a vita e se stessa? è chesta 'a gran mercè che daie a chella sfortunata figliola d''o sbisciolato ammore che t'ha mostrato? dì che se dia na vota e levase, dì che sponteche st'uosso fi' che vene l'arrusto! oh negra chella femmena che troppo se 'mprena 'e parole d'uommene, che portano sempre cu 'e parole 'a sgratetudene, cu 'e beneficie 'a scanoscenza e cu 'e debete 'o scordamiento! ecco, 'a scura se 'magenava 'e fare 'a pizza drinto a 'o Donato cu tico e mo se vede pazzià a spartecasatiello; credeva 'e fare cu tico serra serra! e mo tu faie sarva sarva! penzava 'e pote' rompe' no becchiero cu tico e mo ha rutto 'o cantaro! và, non te curà, facce 'e negadebeto, ca si te cu ll'eno pe deritto 'e iastemme 'e tutto core che te manna chella negrecata tu t'addonarraie quanto 'mporta 'mpapocchià na peccerella, coffià na figliola, 'nzavaglià na povera 'nocente, facennole sto bello trucco mucco, portannola folio a tergo mentre te portava intus vero, mettennola sotto a 'a codola mentre te metteva 'ncoppa 'a capo e mentre essa te faceva tanta servetù tenerela dove se faceno 'e serviziale! ma si 'o cielo non s'ha posta 'a pezza a ll'uocchie, si 'e d''e non s'hanno chiavato 'o mafaro a ll'aurecchie, vedarranno 'o tuorto che l'hai fatto e, quanto manco te cride, te venarrà 'a vegilia e 'a festa, 'o lampo e 'o truono, 'a freve e 'a cacarella! vasta, attienne buono a magnià, datte spasso a boglia toia, sguazza e trionfa cu 'a zita novella, ca 'a scura Filadoro filanno sottile romperrà 'o filo d''a vita e te lassarrà campo franco da gauderete 'a nova moglie'».\nDette ste parole sparaie a bolà fora d''e fenestre, che se 'a pigliaie 'o viento. 'O prencepe, sentuto sta 'mbrosoliata colommesca, restaie pe no piezzo attassato; a ll'utemo, demannato da dove era venuta 'a 'mpanata e, sentuto da 'o scarco ca l'aveva lavorata no guattaro 'e cocina pigliato pe sto abbesuogno, 'o prencepe 'o fece venì 'nanze ad isso. 'A quale, iettatose a 'e piede 'e Nardo Aniello e facienno na lava 'e chianto, autro non diceva si no «Che t'aggio fatto io, canazzo? che t'aggio fatto io?». 'O prencepe, che pe 'a forza d''a bellezza 'e Filadoro e pe 'a vertute d''a fatazione che aveva se venne ad allecordà l'obrecanza c'aveva stipolata 'n facce soia a 'a curia d'Ammore, subeto 'a facette auzà e sede' a canto ad isso, contanno a 'a mamma l'obreco granne c'aveva a sta bella giovane e quanto aveva fatto ped isso e 'a parola datole, ch'era necessario che l'avesse compruta. 'A mamma, che n'aveva autro bene che sto figlio, 'e dicette: «Fà chello che te piace, puro che 'nce sia 'o 'nore e 'o gusto 'e sta signorella, che t'haie pigliato pe moglie'». «No ve pigliate sti fastidie», respose 'a zita, «ca io, pe ve 'a dice' comme sta, restava 'e mala voglia a sto paiese. Ma pocca 'o cielo me l'ha mannata bona, io, cu vostra bona lecienzia, me ne voglio tornà a 'a vota 'e Shiannena mia a trovà 'e vave d''e becchie' che s'usano a Napole, dove 'm penzanno d'allommà na lampa pe deritto s'era quase stutata 'a lucerna 'e sta vita». 'O prencepe cu n'allegrezza granne l'offerse vasciello e compagnia e, fatto vestì da prencepessa a Filadoro, levate che foro 'e tavole, vennero 'e vottafuoche e s'accommenzaie 'o ballo, che duraie pe fi' a 'a sera. Ma essenno 'a Terra coperta 'e lutto pe l'assechia d''o Sole venettero 'e 'ntorcie e ecco pe 'e scale se 'ntese no gran fracasso 'e campanelle, pe 'a quale cosa 'o prencepe decette a 'a mamma: «Chesta sarà quarche bella mascarata\npe 'norà sta festa. Affé, ca 'e cavalie' napolitane so' comprite assaie e dove abbesogna ne frusciano 'o cuotto e 'o crudo». Ma 'ntanto che facevano sto iodizio compà 'miezo 'a sala no brutto mascarone, che non passava tre parme d'autezza, ma era grossa chiù 'e na votte. 'A quale arrivata a 'nante 'o prencepe dicette: «Sacce, Nard'Aniello, ca 'e vierre e 'o male procede' tuio t'have arredutto a tante desgrazie c'haie passato. Io so' l'ombra 'e chella vecchia a 'a quale rompiste 'o pignato, che pe 'a famme so' morta ciessa. Te iastemmaie che fusse 'ncappato a 'e strazie 'e n'orca e furo saudute 'e prieghe mieie, ma pe 'a forza 'e chesta bella fata scappaste da chelle rotola scarze ed aviste n'autra mardezzione dall'orca, ch'a 'o primmo vaso che te fosse dato te scordasse 'e Filadoro. Te vasaie mammata e essa te scette da mente, ma pe l'arte d''a medesema te 'a truove a canto. Ma mo te torno a mardì che, pe memoria d''o danno che me faciste, te puozze trovà sempre 'nante 'e fasule che me iettaste e se faccia vero 'o proverbio chi semmena fasule 'e nasceno corna». E, ditto chesto, squagliaie comm'argiento vivo, che non se ne vedde fummo. 'A fata, che vedde 'o prencepe spalleduto a ste parole, 'e dette armo decennole: «Non dubetà, marito mio, sciatola e matola, s'è fattura non vaglia, ca io te caccio da 'o fuoco!». E, cossì decenno e scomputa 'a festa, iettero a corcarese e, pe confermà 'o stromiento fatto d''a nova fede promessa, 'nce fece fermà dui testemonie e 'e travaglie passate fecero chiù saporite 'e guste presente, vedennose a 'a coppella d''e socciesse d''o munno che chi 'ntroppeca, e non cade, avanza 'e cammino»."
  },
  {
    "text": "LA SCHIAVOTTELLA TRATTENEMIENTO OTTAVO DE LA IORNATA SECUNNA Lisa nasce da 'a fronna 'e na rosa e pe iastemma 'e na fata more; è posta da 'a mamma a na cammara, lassanno ditto a 'o frate che no l'apera; ma 'a moglie' gelosa, volenno vede' che 'nc'eie, 'nce trova Lisa viva e, vestutala da schiava, 'e fa mille strazie. Reconosciuta a ll'utemo da 'o zio, caccia 'a moglie' e marita ricca ricca 'a nepote. «Veramente», dicette 'o prencepe, «ogne ommo deve fare l'arte soia, 'o signore da signore, 'o staffiero da staffiero e 'o sbirro da sbirro; che sì come 'o ragazzo volenno fare da prencepe deventa ridicolo, cossì 'o prencepe facenno da ragazzo scapeta 'e repotazione». Cossì decenno, votatose a Paola, 'e dicette che se lassasse corre'; 'a quale, fattose 'm primmo na bona zucata 'e lavra e na grattata 'e capo, cossì commenzaie: «È na pessema feruscola, si vale a dice' 'o vero, 'a gelosia, vertigine che fa votà 'a capo, freve che scauda 'e vene, accidente che refredda 'e miembre, vesentierio che scommove 'o cuorpo, male finalemente che leva 'o suonno, amareia 'o civo, 'ntrovola 'a chiete e smesa 'a vita, essenno serpe che mozzeca, carola che roseca, fele che 'ntosseca, neve che 'nteseca, chiuovo che smafara, sparte_matremmonio d''e guste d'Ammore, scazzellacane d''e contente amoruse e continua tropeia 'int''e mare d''e piacì 'e Vene', 'a quale maie sguigliaie cosa 'e bene, come confessarite cu 'a lengua vostra sentenno 'o cunto che secota. Era na vota 'o barone 'e Serva Scura, che aveva na sore zita, 'a quale sempre ieva cu ll'autre giuvane 'e ll'età soia a sautarià per no giardino; e trovanno, fra l'autre vote, na bella rosa spampanata, facettero 'nguaggio che\nchi 'a sautasse netta senza toccarele na fronna guadagnasse no tanto. E, sautannoce na mano 'e femmene cavallune pe coppa, tutte ce morravano e nesciuno 'a scarvaccava netta; ma, toccanno a Lilla, che era 'a sore d''o barone, pigliate no poco 'e vantaggio arreto dette na tale corzeta che sautaie 'e pesole pe coppa 'a rosa, ma, facennone cade' na fronna, fu cossì accorta e destra che, pigliannola fra lumme e lustro da terra, se 'a gliottette, guadagnanno 'o 'nguaggio. Ma non passaro tre iuorne che se sentette prena, d''a quale cosa appe a morì 'e dolore, sapenno cierto 'e n'avere fatto 'mbruoglie né vescazzie, né 'e poteva cade' 'n mente comme 'e fosse 'ntorzata 'a panza. Pe 'a quale cosa corze a certe fate ammiche soie, 'e quale 'e dicettero che non dobetasse, ca era stata 'a fronna 'e rosa che s'aveva gliottuta. Lilla, sentuto chesto, attese a nasconne' quanto potte 'a panza e, venuta l'ora 'e scarrecà 'o pisemo, figliaie secretamente na bella fegliola, a 'a quale puosto nomme Lisa, mannaie a 'e fate, 'a quale ognuno 'e dette 'a fatazione soia; ma l'utema 'e chelle, volenno corre' a vede' sta peccerella, sbotatose desastrosamente 'o pede, pe 'o dolore 'a iastemmaie che a 'e sette anne pettenannole 'a mamma se 'e scordasse 'o pettene drinto a 'e capille 'mpizzato a 'a capo, d''a quale cosa moresse. E, arrivato 'o tiempo e socciesso 'a cosa, 'a negra mamma desperata pe sta desgrazia, dapo' avere fatto n'ammaro trivolo, 'a chiuse drinto a sette casce 'e cristallo, na 'nserrata drinto a ll'autra, mettennola a ll'utema cammara d''o palazzo, tenennosenne 'a chiave. Ma, essenno pe 'o dolore 'e sto socciesso redotta a 'a scolatura d''a vita, chiammaie 'o frate, dicennole: «Frate mio, io me sento a poco a poco tirà da 'a vorpara d''a Morte, però te lasso tutte 'e scartapelle meie, che ne singhe signore e patrone. Sulo m'haie da dare parola 'e\nn'aprì mai chell'utema cammara 'e sta casa, stipannote sta chiave drinto a 'o scrittorio». 'O frate, che l'amava sbisciolatamente, 'nce ne deze 'a fede ed essa a 'o stisso tiempo dicette: «Addio, ca 'e fave so' chiene». Ma, 'n capo 'e ll'anno, essennose sto signore 'nzorato ed essenno 'mitato a na caccia, raccommannaie 'a casa a 'a moglie', pregannole 'ncoppa tutto a n'aprì chella cammara d''a quale teneva 'a chiave drinto a 'o scrittorio. Ma n'appe cossì priesto votato 'e spalle ch'essa, tirata da 'o sospetto, vottata da 'a gelosia e scannata da 'a curiosetate, ch'è primma dote d''a femmena, pigliata 'a chiave aperze 'a cammara ed, aperto 'e casce, pe dove vedeva straluce' 'a figliola, trovaie cosa che pareva che dormesse: 'a quale era cresciuta quanto ogne autra femmena, 'nsiemme cu 'e casce che s'erano 'ngrannute secunno ieva crescenno. 'A femmena gelosa, visto sta bella criatura, dicette subeto: «Bravo, pre vita mia! chiave 'n cinto e Martino drinto! chesta era 'a deligenzia che non s'aperesse 'a cammara, azzò non se vedesse 'o Maumetto ch'adorava drinto a 'e casce!». Cossì decenno 'a pigliaie pe 'e capille, tirannola fore; pe 'a quale cosa, cascannole 'n terra 'o pettene, se venne a resentì, gridanno: «Mamma mia, mamma mia!». «Và, ca te voglio dare mamma e tata!», respose 'a baronessa e, 'nfelata comm'a schiava, arraggiata comm'a cana figliata, 'ntossecosa comm'a serpe, 'e tagliaie subeto 'e capille e facennole na 'ntosa 'e zuco 'e mese no vestito stracciato ed ogne iuorno 'e carrecava vrognole a 'o caruso, molegnane a ll'uocchie, mierche 'n facce, facennole 'a vocca comm'avesse magnato pecciune crude. Ma, tornato 'o marito da fore e vedenno sta figliola cossì male trattata, addemannaie chi fosse ed essa 'e responnette ch'era na schiava che l'aveva mannato 'a zia, 'a quale era n'esca 'e mazze e besognava martoriarela sempre. E, venenno accasione a 'o signore 'e ire a na fe-\nra, dicette a tutte 'e gente d''a casa, pe fi' a 'e gatte, che cosa volevano che l'accattasse; e cercato chi na cosa e chi n'autra, a ll'utemo venne a 'a schiavottella. Ma 'a moglie' non fece cosa da cristiano, decenno: «Miette puro 'n dozzana sta schiava mossuta e facimmo tutte pe na regola; tutte vorrimmo piscià a l'aurinale; lassala stare, 'mal'ora, e non dammo tanta presenzione a na brutta siamma!». 'O signore, ch'era cortese, voze 'n ogne cunto che 'a schiavottella cercasse quarcosa; 'a quale decette: «Io non voglio autro che na pipata, no cortiello e na preta pommece; e si te ne scuorde non puozze maie passà 'o primmo shiummo che truove pe strata». E comprato 'o barone tutte 'e cose, fore che chelle che l'aveva cercato 'a nepote, a 'o passà 'e no shiummo che carriava prete ed arvole da 'a montagna a 'a marina pe iettà fonnamiente 'e paure ed auzà mura 'e maraviglia non fu possibele che sto segnore potesse passà. Pe 'a quale cosa allecordatose d''e iastemme d''a schiavottella, tornaie arreto ed accattaie pontoalmente ogne cosa; e, tornato a 'a casa, spartette na ped na 'e cose che aveva accattate. Ed avuto Lisa ste coselle, se ne trasette a 'a cocina e puostose 'nante 'a pipata, se mese a chiagne' e trevolià, contanno a chillo arravuoglio 'e pezze tutta 'a storia d''e travaglie suoie, comme se parlasse cu na perzona viva, e, vedenno che no 'e responneva, pigliava 'o cortiello ed, affilannolo cu 'a pommece, deceva: «Vì ca si no me respunne, mo me 'mpizzo e scompimmo 'a festa!». E 'a pipata, abbottannose a poco a poco comme otra 'e zampogna quanno l'è dato 'o shiato, a ll'utemo responneva: «Sì, ca t'aggio 'ntiso chiù 'e no surdo!». Ora, duranno sta museca pe na mano 'e iuorne, 'o barone, che aveva no restretto suio muro a muro cu 'a cocina, sentenno na vota sto medesemo taluorno, 'mpizzato l'uocchie pe 'a chiavatura d''a porta vedde Lisa\nche contava a 'a pipata 'o sautà d''a mamma 'ncoppa a 'a rosa, 'o magnarese 'a fronna, 'o figlià, 'a fatazione datale, 'a iastemma d''a fata, 'a restata 'e pettene 'n capo, 'a morte, 'a 'nchiusa a sette casce, 'a stipata drinto 'a cammara, 'a morte d''a mamma, 'a lassata 'e chiave a 'o frate, 'a iuta a caccia, 'a gelosia d''a moglie', 'a trasuta drinto dove steva contra l'ordene d''o frate, 'a tagliata d''e capille, 'o trattamiento da schiava cu tante e tante strazie che l'aveva fatto e, cossì decenno e chiagnenno, deceva: «Respunneme, pipata, si no m'accido cu sto cortiello!». Ed affilannolo a 'a preta pommece se voleva spertosà, quanno 'o barone, dato 'e cauce a 'a porta, 'e levaie 'o cortiello da mano e, sentuto meglio 'a storia ed abbracciannola comme a nepote, 'a portaie fora 'e casa, dannola a na certa parente soia a refarese no poco, ch'era deventata meza pe 'e male trattamiente 'e chillo core 'e Medea. E 'n capo 'e poche mise, essennose fatta comme na dea, 'a fece venì a 'a casa soia, decenno esse' na nepote e, dapo' fatto no gran banchetto e levato 'e tavole, fatto contà da sta Lisa 'a storia 'e tutte l'affanne passate e 'a crodeletate d''a moglie', che fece chiagne' a tutte 'e commitate, cacciaie 'a moglie', mannannola a 'a casa d''e pariente, e dette no bello marito a 'a nepote, secunno 'o core suio, 'a quale toccaie a leviello ca quanno l'ommo manco se 'o penza, 'e grazie soie chiovelleca 'o cielo»."
  },
  {
    "text": "CATENACCIO TRATTENEMIENTO NONO DE LA IORNATA SECONNA Lucia va ped acqua a na fontana e trova no schiavo che 'a mette a no bellissimo palazzo, dove è trattata da regina. Ma da 'e sore 'midiose consigliata a vede' cu chi dormesse 'a notte, trovatolo no bello giovene ne perde 'a grazia ed è cacciata. Ma, dapo' esse' iuta sperta e demerta grossa prena na maniata d'anne, arriva 'n casa d''o 'nammorato, dove, fatto no figlio mascolo, dapo' varie socciesse fatto pace, 'a deventa moglie'. Moppe a gran compassione 'o core 'e tutte 'e desgrazie passate da 'a poverella 'e Lisa e chiù 'e quatto fecero l'uocchie russe cu 'e lagreme 'm ponta, che non è cosa che chiù tetelleca 'a pietate quanto 'o vede' chi patisce 'nnozentemente; ma toccanno a Ciommetella 'e votà sto filatorio, cossì decette: «'E consiglie d''a 'midia sempre foro patre d''e desgrazie, perché sotto 'a mascara d''o bene chiudeno 'a facce d''e ruine e 'a perzona che se vede 'a mano a 'e capille d''a Fortuna deve 'magenarese d'avere a tutt'ore ciento che 'e mettono 'e fonecelle tirate 'nanze 'e piede pe farelo tommolià, comme soccesse a na povera figliola, che pe 'o male consiglio d''e sore cadette da coppa 'a scala d''a felicità e fu meserecordia d''o cielo che non se roppe 'o cuollo. Era na vota na mamma c'aveva tre figlie, che pe 'a pezzentaria granne c'aveva pigliato pede pede a 'a casa soia, 'a quale era chiaveca dove correvano 'e lave d''e desgrazie, 'e mannava pezzenno pe mantene' 'a vita. Ed avenno na matina abboscato certe fronne 'e caole, iettate da no cuoco 'e no palazzo, e volennole cocinà, dicette na ped na a 'e figlie che iessero pe no poco d'acqua a 'a fontana. Ma l'na cu l'autra se 'a pallottiava, e 'a gatta commannava 'a coda, tanto che 'a povera mamma\ndicette: «Commanna e fa tu stisso», e, pigliato 'a lancella, voleva ire essa pe sto servizio, ancora che pe 'a gran vecchiezza non poteva strascinà 'e gamme. Ma Luciella, ch'era 'a chiù picciola, dicette: «Dà ccà, mamma mia, ca sì be' n'aggio tanta forza quanto me vasta puro te voglio levà sto travaglio». E, pigliatose 'a lancella, iette fora 'a cetate dove steva na fontana, che pe vede' 'e shiure smaiate pe 'a paura d''a notte 'e iettava acqua 'n facce, dove trovaie no bello schiavo, che 'e dicette: «Bella fegliola mia, se vuoi venì cu mico a na grotte poco lontana te voglio dare tante belle coselle». Luciella, che steva sempre speruta 'e na grazia, 'e respose: «Lassame portà sto poco d'acqua a mammama, che m'aspetta, ca subeto torno». E, portato 'a lancella a 'a casa, cu scusa 'e ire cercanno quarche tacca tornaie a 'a fontana, dove trovato 'o medesemo schiavo se l'abbiaie appriesso e fu portata, pe drinto na grotte 'e tufo aparata 'e capilleviene' e d'ellera, drinto a no bellissimo palazzo sotto terra, ch'era tutto lampante d'oro, dove 'e fu subeto apparecchiata na bellissima tavola; e fra tanto scettero doie belle schiantune 'e vaiasse a spogliarela chille poche straccie che portava ed a vestirela 'e tutto punto, facennola corcà, 'a sera, a no lietto tutto recamato 'e perne e d'oro, dove, comme furo stutate 'e cannele, se venne a corcà nu. 'A quale cosa durata na mano 'e iuorne, a ll'utemo venne golio a sta figliola 'e vede' 'a mamma e 'o dicette a 'o schiavo, 'o quale, trasuto a na cammara, parlato non saccio cu chi, tornaie fora, dannole no gran vorzone 'e scute e decennole che 'e desse a 'a mamma, allecordannole a no scordarese pe 'a via, ma che tornasse priesto, senza dire a nesciuno da dove veneva né dove stesse. Ora, iuta 'a fegliola e vedennola 'e sore cossì bella vestuta e cossì bona trattata, n'appero na 'midia da crepà. E, volennosenne tornà Luciella, 'a mamma e 'e sore 'a vozero accompagnà; ma essa, refutanno 'a compa-\ngnia, se ne tornaie a 'o medesemo palazzo pe 'a stessa grotta e, stanno n'autra mano 'e mise chieta, a ll'utemo 'e venne 'o stisso sfigolo, e fu cu 'o stisso protiesto e cu 'e stisse donative mannata a 'a mamma. E dapo' esse' socciesso sto chiaieto tre o quatto vote, cu refonne' sempre sceroccate 'e 'midia a 'a guallara d''e sore, a ll'utemo tanto scervecaro ste brutte arpie che pe via 'e n'orca sapettero tutto 'o fatto comme passava e, venuta n'autra vota da loro Luciella, 'e dicettero: «Si be' non ce hai voluto dire niente d''e guste tuoie, agge da sape' ca nui sapimmo ogne cosa e ca ogne notte, essennote dato l'addobbio, non te puoi addonà ca dorme cu tico no bellissemo giovane. Ma tu starrai sempre cu st'allegrezza a repieneto, si non te resuorve 'e fare 'o consiglio 'e chi te vo' bene: a ll'utemo sì sango nuostro e desiderammo l'utele e 'o gusto tuio. Però, quanno 'a sera te vaie a corcà e vene 'o schiavo cu 'o sciacquadente, e tu, decennole che te piglia na tovaglia pe te stoià 'o musso, ietta destramente 'o vino da 'o becchiero, azzò puozze stare scetata 'a notte. E comme vedarrai mariteto addormuto apre sto catenaccio ca, a despietto suio, besogna che se sfaccia sto 'ncanto e tu restarrai 'a chiù felice femmena d''o munno». 'A povera Luccia, che non sapeva ca sotto sta sella 'e velluto 'nc'era 'o garrese, drinto sti shiure 'nc'era 'o serpe e drinto sto vacile d'oro 'nc'era 'o tuosseco, credette a 'e parole d''e sore e, tornata a 'a grotte e venuta 'a notte, fece comme 'e dicettero chelle 'miciate. Ed, essenno tutte 'e cose zitto e mutto, allommaie cu 'o focile na cannela e se vedde a canto no shiore 'e bellezza, no giovane che non vedive autro che giglie e rose. Essa, vedenno tanta bellezzetudene cosa, dicette: «Affé, ca no me scappe chiù da 'e granfe!» e, pigliato 'o catenaccio, l'aperze e vedde na mano 'e femmene, che portavano 'n capo tanto bello filato. A na d''e quale cascata na matassa, Luciella, ch'era cunno 'e lemmosena,\nnon recordannose dove steva auzaie na voce decenno: «Auza, madamma, 'o filato!». A 'o quale strillo scetatose 'o giovane, sentette tanto desgusto d'esse' stato scopierto da Luciella c'a 'a medesema pedata, chiammato 'o schiavo e fattole mette' 'e primme straccie 'n cuollo, 'int''a mannaie, che cu no colore 'e sciuto da 'o spitale tornaie a 'e sore, da 'e quale fu cu triste parole e peo fatte cacciata. Pe 'a quale cosa se mese a pezzì pe 'o munno: tanto che, dapo' mille stiente, essenno 'a negrecata grossa prena, arrevaie a 'a cetate 'e Torre Longa e, iuta a 'o palazzo riale, cercaie quarche poco 'e recietto 'ncoppa 'a paglia, dove na dammecella 'e corte, ch'era na bona perzona, 'a raccouze, ed essenno l'ora 'e scarrecà 'a panza fece no figliulo accossì bello ch'era na puca d'oro. Ma 'a primma notte che nascette, mentre tutte l'autre dormevano, trasette no bello giovane a chelle cammà decenno: «O bello figlio mio, se 'o sapesse mamma mia 'n conca d'oro te lavarria, 'n fasce d'oro te 'nfasciarria e si maie gallo cantasse, mai da te me partarria!». Cossì decenno, a 'a primma cantata 'e gallo, squagliaie comm'argiento vivo. De 'a quale cosa essennose addonata 'a dammecella, e visto ch'ogne notte veneva 'o stisso a fare 'a stessa museca, 'o dicette a 'a regina, 'a quale subeto che 'o Sole comm'a miedeco lecenziaie da 'o spitale d''o cielo tutte 'e stelle fece no banno crudelissimo, che s'accedessero tutte 'e galle 'e chella cetate, facenno tutto a no tiempo vedole e carose quante galline 'nc'erano. E tornanno 'a sera chillo medesemo giovane, 'a regina, che steva 'ncoppa 'o fierro e no sceglieva nemmiccole, recanoscette ch'era 'o figlio e l'abbracciaie strettamente. E, perché 'a mardezzione data da n'orca a sto prencepe era che sempre iesse spierto lontano da 'a casa soia fi' che 'a mamma no l'avesse abbracciato e 'o gallo no avesse cantato, tanto che subeto che fu tra 'e braccia d''a\nmamma, se desfece 'o percanto e scompette 'o triste 'nfruscio. Cossì 'a mamma se trovaie avere acchistato no nepote comme na gioia, Luciella trovaie no marito comme no fato e 'e sore, avuto nova d''e grannezze soie, se ne venettero cu na facce 'e pepierno a trovarela. Ma 'e fu resa pizza pe tortano e foro pagate d''a stessa moneta e cu gran crepantiglia d'arma canoscettero ca figlio d''a 'midia è l'antecore»."
  },
  {
    "text": "LO COMPARE TRATTENEMIENTO DECEMO DE LA IORNATA QUINTA Cola Iacovo Aggrancato ha no compà alivento, che se 'o zuca tutto, né potenno cu arteficie o stratagemme scrastaresillo da cuollo, caccia 'a capo da 'o sacco e cu male parole 'o caccia da 'a casa. Fu bello veramente 'o cunto, ditto cu grazia e sentuto cu attenzione, 'e manera che concorzero mille cose a darele zuco perché piacesse; ma, perché ogne picca 'e tiempo che se metteva 'miezo da cunto a cunto teneva 'a schiava a 'a corda e 'e deva 'e butte, però se sollecetaie Iacova 'e ire a 'o tuorno, 'a quale mese mano a 'a votte d''e filastoccole pe refrescà 'o desiderio 'e ll'audeture 'e chesta manera: «'A poca descrezzione, signure, fa cade' 'a mezacanna 'e mano a 'o mercante d''o iodizio, e sgarrà 'o compasso a ll'architetto d''a crianza e perde' 'a vusciola a 'o marinaro d''a ragione. 'A quale, piglianno radeca 'int''o terreno d''a 'gnoranzia, non procrede autro frutto che 'e vergogna e 'e scuorno, comme se vede soccede' ogne iuorno e particolarmente accorse a no cierto faccetosta 'e compà, comme dirraggio. Era no cierto Cola Iacovo Aggrancato 'e Pomigliano, marito 'e Masella Cernecchia 'e Resina, ommo ricco comme a 'o maro, che non sapeva chello che se trovava, tanto c'aveva 'nchiuso 'e puorce e teneva paglia fi' a ghiuorno. Co tutto chesso, si be' n'aveva né figlie né fittiglie e mesurava 'e 'e chibus a tommola, se correva ciento miglia no 'e scappava nu 'e ciento vinte a carrino e, facennose male a pate', faceva na vita stentata da cane pe mette' da simmeto e fare stipa. Tuttavota, sempre che se metteva a tavola pe mantene' 'a vita, 'nce arrevava pe ruotolo scarzo no maleiuorno 'e compà, che no 'o lassava pedata e, comme si\navesse l'alluorgio 'n cuorpo e 'a 'mpolletta a 'e diente, sempre si consignava a ll'ora d''o mazzeco pe remescarese cu loro e cu na fronte 'e pesaturo se l'azzeccoliava 'e manera 'ntuorno, che no nne 'o poteva caccià cu 'e pecune; e tanto 'e contava 'e muorze 'n canna e tanto deceva mottette e iettava mazze fi' che l'era ditto se te piacesse. Dove, senza farese troppo pregà, schiaffannose da miezo a miezo fra 'o marito e 'a moglie' e, comme si fosse abbrammato allancato ammolato a rasulo assaiato comme cane 'e presa e cu 'a lopa 'n cuorpo, cu na carrera che bolava, da dove vene, da 'o molino? menava 'e mano comme a sonatore 'e pifaro, votava l'uocchie comme a gatta forastera ed operava 'e diente comme a preta 'e macena e gliottenno sano e l'nu voccone non aspettanno l'autro, comme s'avea buono chino 'e vuoffole, carrecato 'o stefano e fattose na panza comme a tammurro e dapo' visto 'a petena d''e piatte e scopato 'o paese, senza dice' covernamette dato 'e mano a n'arciulo e shioshiatolo, zorlatolo, devacatolo, trincatolo e scolatolo tutto a no shiato fi' che ne vedeva 'o funno, se ne pigliava 'a strata a fare 'e fatte suoie, lassanno Cola Iacovo e Masella cu no parmo 'e naso. 'E quale, vedenno 'a poca descrezzione d''o compà, che comme a sacco scosuto se 'norcava, cannariava, ciancolava, 'ngorfeva, gliotteva, devacava, scervecchiava, piuzziava, arravogliava, scrofoniava, schianava, pettenava, sbatteva, smorfeva e arresediava quanto 'nc'era a 'a tavola, non sapevano che fare pe scrastarese da tuorno sta sangozuca, sta pittema cordiale, sto 'nfettamiento 'e vrache, sta cura d'agusto, sta mosca 'ntista, sta zecca fresa, sta susta, sto soprauosso, sto pesone, sto cienzo perpetuo, sto purpo, sta sasina, sto pisemo, sta doglia 'e capo; e no vedevano mai chell'ora, na vota, magnà sciamprate senza st'aiuto 'e costa, senza sta grassa 'e suvero.\nTanto che na mattina, avenno saputo ca 'o compà era iuto pe spalla 'e no commissario fora 'a terra, Cola Iacovo dicette: «Oh che sia laudato 'o Sole Lione, ca na vota 'n capo 'e ciento anne 'nc'è toccato 'e menà 'e masche, 'e dare 'o portante a 'e ganasse e 'e mette' sotta 'o naso senza tanto frusciamiento 'e tafanario! perzò, 'a Corte me vo sfare io sfare me voglio! da sto munno 'e merda tanto n'hai quanto scippe cu 'e diente: priesto, allumma 'o fuoco, ca mo che avimmo mazzafranca da farece na bona pettenata 'nce volimmo sgolià 'e quarche cosa 'e gusto e 'e quarche muorzo gliutto!». Cossì decenno corze ad accattà na bona anguilla 'e pantano, no ruotolo 'e farina ashiorata e no buono fiasco 'e Magnaguerra, e, tornato a 'a casa, mentre 'a moglie' tutta affacennata fece na bella pizza, isso freiette l'anguilla e, essenno ogne cosa a ll'ordene, se sedettero a tavola. Ma non foro accossì priesto sedute, che veccote 'o pascone 'e compà a tozzolà 'a porta: e, affacciatose Masella e visto 'o sconceca-iuoco d''e contiente loro, dicette a 'o marito: «Cola Iacovo mio, mai s'appe ruotolo 'e carne a 'a chianca d''e guste umane che non ce fosse 'a ionta 'e ll'uosso d''o despiace', mai se dormette a lenzola ianche 'e sfazione senza quarche cemmece 'e travaglio; maie se fece colata 'e gusto che non ce 'mattesse chioppeta 'e mala sfazione! eccote 'nzoccato st'amaro muorzo, eccote annozzato 'n canna sto magnà cacato!». A 'a quale Cola Iacovo respose: «Stipa ste cose che stanno 'n tavola, squagliale, sporchiale, 'ncaforchiale, che non parano, e po' apre 'a porta, ca trovanno saccheiato 'o casale fuorze averrà descrezzione 'e partirese priesto e 'nce darrà luoco da strafocarence cu sto puoco 'e tuosseco!». Masella, mentre 'o compà sonava ad arme e scampaniava a grolia, 'mpizzaie l'anguilla dereto a no repuo-\nsto, 'o fiasco sotta 'o lietto e 'a pizza fra 'e matarazze e Cola Iacovo se schiaffaie sotta 'a tavola, tenenno mente pe no pertuso d''o trappito, che pennoliava fi'n terra. 'O compà pe 'a chiavatura d''a porta vedde tutto sto trafeco e comme fu apierto, cu na bella rasa, tutto sbagottuto e sorriesseto trasette drinto e, demannato da Masella che l'era socciesso, dicette: «Mentre m'hai fatto stennerì cu tanto spromiento e penzeniamiento fore 'a porta, aspettanno 'o stimolo e 'a venuta d''o cuorvo che avisse apierto, m'è venuto pe 'e piede no serpe, uh mamma mia, che cosa spotestata e brutta! fà cunto, ch'era quanto l'anguilla c'hai posta drinto a 'o stipo. Io, che me vediette curto e male parato, tremmanno comm'a iunco, avenno 'o filatorio 'n cuorpo pe 'o iaio, 'a vermenara pe 'a paura, 'o tremoliccio pe 'o schianto, auzo na preta da terra, quanto 'o fiasco ch'è sotta 'o lietto, e tuffete 'n capo! ne faccio na pizza comme chella che è fra 'e matarazze! e mentre moreva e sparpateiava, vedeva ca me teneva mente, comme fa 'o compà da sotta 'a tavola. Non m'è restato sango adduosso, tanto sto schiantuso e atterruto!». A ste parole, non potenno chiù stare saudo, Cola Iacovo, che non ne poteva scenne' 'o zuccaro, cacciato 'a capo fora d''o trappito, comme a Trastullo, che s'affaccia a 'a scena, dicette: «S'è cossì, è pasticcio! mo sì c'avimmo chino 'o fuso! vì, mo avimmo fatto 'o pane, vì, mo avimmo vinto 'o chiaito! vì, se te devimmo dare, accusace a 'a Vagliva, si te avimmo fatto despiace', fance na quarera a 'a Zecca! se te siente affiso legame a curto, si hai quarche crapiccio fance na cura cu 'o 'motillo, se pretienne quaccosa fance na secotata cu na coda 'e vorpa o schiaffance sso naso a Napole! che termene, che muodo 'e procede' è 'o tuio? pare che singhe sordato a descrezzione e che vuoglie 'a robba nostra pe filatiello! te deveva vastà 'o dito, e non pigliarete tutta 'a mano, c'oramaie 'nce vuoie caccià da sta casa cu tanta am-\nmoinamiento! chi ha poca descrezzione tutto 'o munno è 'o suio, ma chi non se mesura è mesurato e se tu non hai mezacanna nui avimmo trapanature e laganature! a ll'utemo, sai che se dice: a buono fronte buono pisaturo! perzò, ogne riccio a suo pagliariccio, lassannoce cu 'e malanne nuostre. Se cride d'oie 'nante continuà sta museca, 'nce pierde 'e pedate e non ne faie spagliocca; 'nce pierde 'a paratura, ca non te resce a pilo; se te 'maggine 'e corcarete sempre a sto muollo, hai tiempo! và ca l'hai! marzo te n'ha raso! e te ne puoi piglià 'o palicco, se pienze ca chesta è taverna aperta a ssa canna fraceta! quanto curre e 'mpizze! scordatenne, levatello da chiocca, è opera perza e cosa 'e viento e non c'è chiù esca né taglio pe tene! avive abbestato 'e corrive e 'e pecciune, avive allommato 'e pupille, avive scanagliato l'asine, avive trovato 'a coccagna! ora và tornatenne, ca no te vene chiù fatta, e a sta casa puoi mette' nome penna, ca non lieve chiù acqua cu 'o fatto mio! e si sì no spia-pranzo, no sfratta-panelle, no arresedia-tavola, no scopa-cocine, no liccapignata, no annetta-scotelle, no cannarone, no canna 'e chiaveca; s'hai 'o ciancolo, 'a lopa, 'o delluvio e 'o sfonnerio 'n cuorpo, che darrisse masto a n'aseno, funno a na nave, che te 'norcarrisse l'urzo d''o prencepe, ne frusciarrisse 'o Sangradale, né te vastarria 'o Teve', né l'Angravio e te magnarisse 'e brache 'e Mariaccio, và pe ss'autre accresie, và a tirà 'a sciaveca, và adonanno pezze pe 'e monnezzà, và trovanno chiuove pe 'e lave, và abboscanno cera pe l'assechie, và spilanno connutte 'e latrine pe 'nchì ssa vozza, e sta casa te para fuoco, c'ogne nu ha 'e guai suoie, ogn'nu sa che porta sotto, ogn'nu sa che 'e va pe 'o stommaco, ca n'avimmo abbesuogno 'e ste ditte spallate, 'e st'accunte fallute, 'e ste lanze spezzate! chi se pò sarvà se sarva, besogna smammarete da ssa zizzenella, auciello pierde-iornata, dessutele, mantrone! fatica, fatica, miettete a l'arte, trovate patrone!».\n'O negrecato compà, sentennose fare sta parlata fore d''e diente, sta sbottata 'e postemma, sta cardata senza pettenarulo, tutto friddo e ielato comm'a mariuolo trovato 'n fragante, comm'a pellegrino c'ha sperduto 'a strata, comme a marinaro c'ha rotta 'a varca, comme a pottana c'ha perduto l'accunte, comme a peccerella c'have allordato 'o lietto, cu 'a lengua 'nfra 'e diente, 'a capo vascia, 'a varva 'mpizzata 'm pietto, l'uocchie pisciarielle, 'o naso peruto, 'e diente ielate, 'e mano vacante, 'o core assottigliato, 'a coda fra 'e coscia, cuoto cuoto, guatto guatto, adaso adaso, chiano chiano e zitto e muto, se ne pigliaie 'e zaravottole, senza votarese mai capo dereto, venennole a siesto chella 'norata settenza: cane no 'mitato a nozze non ce vaa, ca cu ll'e zotte». Risero tanto d''o scuorno d''o sbregognato compà, che non s'adonavano ca 'o Sole, ped esse' stato troppo prodeco 'e luce, era falluto 'o banco e, puosto 'e chiave d'oro sotto 'a porta, s'era misso 'n sarvo. Ma Cola Ambruoso e Marchionno, sciute cu cosciale 'e cammuscio e casacche 'e saia frappata a fare 'o secunno motivo, scetaro l'aurecchie tutte a sentì 'o spetaffio 'e st'egroga che secota."
  },
  {
    "text": "LA TENTA EGROCA Cola Ambruoso e Marchionno COLA AMBRUOSO Fra tutte quante l'arte, o Marchionno, a 'a tenta se deve, comme dicette non saccio si fu guattaro o si cuoco, dare 'o primmo vanto e primmo luoco. MARCHIONNO Io nego consechenza, o cola ambruoso, perché chessa arte lorda, ca vai cu 'e manzolle sempre 'e galla, vitrivuolo e asumma, comm'a petena iusto 'e cargiumma. COLA AMBRUOSO Anze, è 'a chiù polita fra tutte l'esercizie, cosa 'e n'ommo appunto che vo' pare' nietto ed è sedunto. MARCHIONNO Me darrai a rentenne' che sia 'e sprofformiero o 'e ragammatore! và tornatenne, và, c'hai fatto arrore! COLA AMBRUOSO Io te voglio provà, e mantene' drinto 'e no furno, ca l'arte 'e tentore è cosa 'e segnore. Chesta a 'o iuorno d'oie s'usa fra tutte, cu chesta l'ommo campa ed è tenuto 'n cunto, aggia 'mbruoglie a 'o cuorpo,\naggia vizie a 'o pietto, ca cu 'a tenta copre ogne defietto. MARCHIONNO Comme 'nc'entra 'o vizio d''a vita cu 'a tenta 'e lana e capisciola? COLA AMBRUOSO Comme se vede ca non sai decola ambruoso! tu te cride ca parlo 'e tegne' cauzette o pezze vecchie! 'a tenta che dico io è d'autra cosa ch'inneco o verzino, tenta che fa pare' a 'e perzone 'o colore mortella 'ncarnascione! MARCHIONNO Io sto drinto a no sacco, non te 'ntenno spagliosca, ca sto parlà tuio 'mpapocchia e 'nfosca! COLA AMBRUOSO Vì, ca si tu me 'ntienne te 'mezzarrai tentore o puro 'e canosce' chi tegne ed averrai gran gusto 'mparà st'arte nova, arte che corre fra 'a gente chiù scautra, arte, che piglia a patto no scarafone, che te para gatto! siente: sarrà na forca 'e tre cotte, che scopa quanto 'matte, e quanto alluma, che n'auza quanto vede, ch'azzimma quanto trova, ora chi sa sta tenta no 'e da nomme 'nfamme 'e latro mariuolo, 'e furbo marranchino, ma dirrà ca se serve d''o iodizio e caccia 'e denà\nda sotta terra, abbusca e saria buono a campà fi' drinto 'e no vosco, che s'approveccia ed è no buono fante, saraco tartarone e percacciuolo, corzaro 'e copella, che non perde 'a coppola a 'a folla. E 'nsomma cu ssa tenta, cossì bella e galante, piglia nomme d'accuorto no forfante! MARCHIONNO 'Aglie, tu me vai 'nchienno pe 'e mano! chesta è n'arte 'e spanto, ma n'arte che non resce a poverielle, si no a cierte masaute, a 'e quale è conciesso 'e chiammà venenno da lontano , asciutte asciutte, agie 'e grancie suoi, 'e furte frutte! COLA AMBRUOSO 'Nce sarà no potrone votafacce, no iodio cacavrache, na gallina, no poveriello d'armo, core 'e pollecino, sorriesseto, atterruto, agghiaiato, schiantuso, che tremma comm'a iunco, sempre fila sottile, sempre ha 'a vermenara, 'o filatorio 'n cuorpo, e 'e face paura l'ombra soia; s'nu 'o mira stuorto fa na quatra 'e vierme, si n'autro l'ammenaccia, tu 'o vide comm'a quaglia pelata, deventa muorto e spalleto, 'e manca 'a parola e subeto 'e veneno 'e curze;\nsi chillo caccia mano, assarpa e sbigna. Ma cu sta tenta nobele, 'o teneno 'e gente pe perzona prodente, posata, ommo da bene, che vace cu 'o chiummo e 'o compasso, né piglia strunze 'm buolo, né a denà contante compra 'e costiune, non eie esca 'e corte, se fa 'o fatto suio, è chieto e cagliato. De sta manera, o figlio, è tenuto pe vorpe no coniglio! MARCHIONNO Me pare che 'a 'ntenne chi se sarva 'a pelle: ca na vota leiette, a na storia, non saccio si fatta a mano o a stampa, c'nu bel fuir tutta 'a vita scampa. COLA AMBRUOSO Ma po' dall'autra parte, vide n'ommo 'e punto, nu ommo arresecato, ommo 'e core, che non cede mollica a Rodomonte, che sta da toccia a toccia cu n'Orlanno, che sta da tuzzo a tuzzo cu n'Attorre, che non se fa passà 'a mosca pe 'o naso, ed ha 'e fatte 'nante che 'e parole, che fa stare a sticchetto e fa che metta dui piede into na scarpa ogne tagliacantone e capoparte; votta buono 'e mescole, have armo 'e leone,\ns'accide cu 'a Morte, né da mai passo arreto e sempre 'meste comm'a no caperrone; ma, s'è misso a sta tenta, è tenuto da tutte pe no scapizzacuollo 'mpertenente, temerario 'nsolente, no toccuso, no pazzo vetreiuolo, no tentillo, no fuoco scasacase, che te mette 'o pede ad ogne preta, che te cerca l'arrisse cu 'o spruoccolo, n'ommo senza ragione, na perzona rotta e senza vriglia, che non è iuorno che non fa scarriglia, che fa stare 'nchiete 'e vecine, che provoca 'e prete d''a via; 'nsomma è stimmato n'ommo che vedemmo degno 'e rimme, degno 'e no rimmo! MARCHIONNO Zitto, c'hanno ragione, perché perzona sapia ed aggiustata è chi se fa stimà senza spata! COLA AMBRUOSO Ecco 'nc'è no spizeca, nu muorto 'e famme, nu stritto 'n centura, na vorza picosa, na tenaglia 'e caudararo, cacasicco e stiteco, nu roseca-chiuove, no cavallo senese, no cetrangolo asciutto, no suvaro suino, uosso 'e pruno, na formica 'e suorvo, no speluorcio, mamma d''a meseria, poveriello, che comme a no cavallo caucetaro 'nante darrà no paro 'e panelle\nche no pilo 'e coda, no grimmo ed aggrancato che corre ciento miglia né 'e scappa no picciolo, che darrà ciento muorze a no fasulo, che farrà ciento nodeca a na meza 'e cinco, e che non caca mai pe no magnà. Ma se remedia subeto a sta tenta, e se dice ch'è n'ommo 'e sparagno, che non ietta o sbaraglia chello c'have, che non face 'a robba ire pe l'acqua a bascio, ch'è buon ommo 'e casa e ire no ne fa mollica 'n terra: a ll'utemo è chiammato (ma da certe canaglia) ommo ch'è no compasso, ed è tenaglia! MARCHIONNO Oh che sporchia sta razza, c'hanno 'o core drinto a 'e tornise! fa diete non dette da 'o miedeco, porta ciento pezzolle, sempre 'o vide affritto, se tratta da guidone e da vaiasso, e more sicco 'miezo d''o grasso! COLA AMBRUOSO Ma 'o revierzo po' d''a medaglia è 'e chi spanne e spenna: darria funno a na nave, darria masto a na zecca, sacco scosuto, ietta quanto tene, che non fa cunto d''a robba c'have. 'E vide ciento attuorno, scorcogliune, alivente, senza nulla vertute,\ned isso a bottafascio 'e refonne. Sfragne senza iodizio, votta senza ragione, dace a cane ed a puorce e se ne vace 'n fummo. Ma cu sta tenta acchista openione 'e n'armo liberale, 'e cortese, magnanemo e ientile, che te darria 'e visole, ammico 'e ll'ammice, puzza 'e re, mai nega a chi 'e cerca; e cu sta bella rasa sfratta 'e casce e sfonnola 'a casa! MARCHIONNO Ne mente pe 'a canna chi chiamma liberale nu 'e chisse: liberale è chi dace a tiempo e a luogo, né ietta pataccune a gente senza 'nore ed a boffune, ma refonne 'e scute a povero 'norato, e c'ha vertute. COLA AMBRUOSO Vide no magna-magna, pignato-chino, piecoro lanuto, Martino, cervenara, sauta e tozza, na casa a doi porte, cauzature, che vene da Cornito ed ha casa a Forcella, nu accorda-messe', nu tauriello ch'è quatro oregenale d''a 'nfamia e retratto d''a copia. E, tinto isso perzine, 'o chiammano chieto, ommo da bene, galant'ommo, che fa 'o fatto suio, e se 'a fa cu tutte, è cu tutte cortese,\ntene 'a casa aperta pe l'ammice, non va cu zeremonie, né cu punte, buono comm'a 'o pane, doce comm'a 'o mele, ne fai chello che vuoie; e 'ntanto, senza fare niente 'a facce rossa, fa mercato 'e carne, e sarva l'ossa! MARCHIONNO Chisse oie campano a grassa, nu 'e chisse schitto vede se va 'e notte a 'a taverna, po' ca pe l'ossa luce 'a lanterna. COLA AMBRUOSO N'ommo sta reterato, né pratteca cu guitte e cu verrille, fuie 'e scommerziune, non vo' doglie 'e capo, non vole dare cunto a 'o tierzo, a 'o quarto, vive sempre chieto, patrone 'e se stisso, non have chi 'o sceta quanno dorme, né 'e conta 'e muorze quanno magna. Puro 'nc'è chi 'o tegne, e 'o chiamma foriesteco e sarvaggio, na merda 'e sproviero, che n'adora né fete, no spruceto, no 'nsipeto, rusteco, cotecone, n'ommo senza sapore e senz'ammore, sciaurato, bestiale, catarchio, maccarone senza sale. MARCHIONNO O felice chi stace a no desierto, ca non vede né abbotta!\ndica chi vole: io trovo no mutto assai provato meglio sulo che male accompagnato. COLA AMBRUOSO Ma po', dall'autra banna, truove no commerzevole, che se fa carne ed ogna cu l'ammice, no buon compagno affabele, che tratta a 'a carlona. E cu sta tenta, chi 'o crederria, trova chi 'o retaglia e forfecheia, cose e scose, e lavora a pilo-'mierzo, e 'e face 'a causa da dereto, chiammannolo sfrontato, miette-'nante, pideto-'m-braca, fronte a pontarulo, strenga rotta 'n dozzana, sfacciato, petrosino d'ogne sauza, che vo' mette' sale a quanto vede, che vo' dare 'e naso a quanto sente, 'ntrammettiero, arrogante, 'mpacciariello: auzate chesso e spienne, o poveriello! MARCHIONNO 'Nce vole chesto, e peo! 'o spagniuolo 'a 'ntese, che dicette ha no gran piezzo: 'a muccia chella es causa 'e despriezzo! COLA AMBRUOSO Si n'ommo pe ventura parla sperlito, chiacchiara e trascorre, e fa pompa 'e 'nciegno e 'e lochela, e dovunca 'o tuocche e 'o revuote 'o truove spierto e te responne a siesto, sta tenta l'arreduce 'e manera, che n'auza no cappiello 'e no parabolano cannarone, 'e na canna 'e chiaveca,\nd'nu che darria masto a 'e cecale, c'ha chiù parole che non ha na pica, che te 'ntrona 'a capo e te scervelleca, cu tanta paparacchie e filastoccole, tanta cunte 'e ll'uorco, e cu tanta taluorne e visse-visse, che, quanno mette chella lengua 'n vota cu na vocca 'e culo 'e gallina te 'nfetta, te stordisce e t'ammoina. MARCHIONNO A sta età 'e sommarre fa quanto vuoie, ca sempre tu 'e sgarre! COLA AMBRUOSO Ma s'nu autro te stace zitto e mutto, caglia, appila ed ammafara, e se stipa 'a vocca pe 'e fico, no 'o siente na vota pipità, sta tenta te 'o muta 'e colore, ca n'è chiammato Antuono, babione, muscio, piezzo d'anchione, mammalucco, comm'a cippo 'e 'nfierno, sempre friddo e ielato, comme 'a zita che male 'nce venne. Tanto, che pe sto gorfo trammontana io non veo: si parle tristo e si non parle, peo! MARCHIONNO Veramente oie 'o iuorno non sai comme trattà, non sai comme pescà, non c'è strata vattuta a chi cammina: viato chi a sto munno 'a 'nevina! COLA AMBRUOSO Ma chi porria mai dire fi' a 'o rummo l'affette 'e sta tenta? ca 'nce vorria mill'anne senza fallo,\nné vastarria na lengua 'e metallo! facciase che se voglia, tratta comme te piace, ad ogne muodo se 'e cagna colore, ed è chiammato 'o boffone faceto, che da trattenemiento; 'o spione, che sape 'o costrutto d'Agebilebo munno; 'o forfante 'ncegnuso e saracone; 'o pigro ommo flemmateco, 'o cannaruto ommo 'e bona vita, l'adulatore bravo cortesciano, che canosce l'omore d''o patrone e che 'e vace a bierzo; 'a pottana cortese e 'e buon tratto; 'o 'gnorante ch'è semprece e da bene. Cossì 'e mano 'mano, va descorrenno e suffecit! Perzò n'è maraveglia s'a 'a corte 'o tristo pampaneia, 'o buono se gualeia, perché so' 'e signure gabbate da sta tenta a 'e colure, e fanno cagno e scagno, comme sempre s'è visto, lassanno l'ommo buono pe 'o tristo. MARCHIONNO Negrecato chi serve! oh che meglio 'a mamma l'avesse fatto muorto! corre borrasca, e mai no spera puorto. COLA AMBRUOSO 'A corte è fatta sulo pe gente viziosa, che ne tene 'o buono sempre arrasso, e 'o leva 'e pede e botta e sbauza.\nMa lassammo sti cunte: ca, mentre me se raspa a dove prode, no scomparria pe craie né pe pescrigno: perzò facimmo punto e 'nsoperammo, mo che 'o sole ioqua a covalera, che farrimmo 'o riesto n'autra sera! Chiuse tutte a no stisso tempo 'a vocca Cola Ambruoso e 'o iuorno 'o Sole; pe 'a quale cosa, appontato 'e tornà 'a matina appriesso cu nova monizione 'e cunte, se ne iettero a 'e case loro, sazie 'e parole e carreche d'appetito. SCOMPETURA DE LA IORNATA SECONNA"
  },
  {
    "text": "TERZA IORNATA DE LI TRATTENEMIENTE DE LI PECCERILLE Non cossì priesto foro liberate, pe 'a visita d''o Sole, tutte l'ombre che erano carcerate da 'o tribunale d''a Notte, che tornaie a 'o medesemo luoco 'o prencepe e 'a moglie' insiemme cu 'e femmene. E, pe passà allegramente chell'ore che s'erano poste 'miezo fra 'a matina e l'ora 'e magnià, fecero venì 'e vottafuoche, e commenzaro cu gusto granne ad abballà, facenno Roggiero, Villanella, 'o Cunto 'e ll'Uerco, Sfessania, 'o Villano vattuto, Tutto 'o iuorno cu chella palommella, Stordiglione, Vascio d''e Ninfe, 'a Zingara, 'a Crapicciosa, 'a Mia chiara stella, 'o Mio doce amoroso fuoco, Chella che vao cercanno, 'a Cianciosa e cianciosella, l'Accordamesse', Vascia ed auta, 'a Chiarantana cu 'o Spontapede, Guarda 'e chi me iette a 'nammorà, Rape ca t'è utile, 'E nuvole che pe l'aria vanno, 'O diavolo 'n cammisa, Campà 'e speranza, Cagnia mano, Cascarda, Spagnioletta, chiodenno 'e balli cu Lucia canazza, pe dare gusto a 'a schiava. E cossì se ne corze 'o tiempo che non se ne adonaro e venne l'ora d''o mazzeco, dove venne tutto 'o bene d''o cielo, che ancora magnano; e, levato 'e tavole, Zeza, che steva ammolata a rasulo pe contà 'o cunto suio, decette 'e chesta manera:"
  },
  {
    "text": "CANNETELLA TRATTENEMIENTO PRIMMO DE LA IORNATA TERZA Cannetella non trova marito che 'e dia a l'omore, ma 'o peccato suio 'a fa 'ncappà 'n mano a n'uorco che 'e da mala vita; ma da no chiavettiero vassallo d''o patre è liberata. «È mala cosa, signure, a cercà meglio pane che 'e grano, perché se vene a termene 'e desiderà chello che s'è iettato, devenno 'a perzona contentarese 'e ll'onesto, che chi tutto vole tutto perde e chi cammina 'ncoppa a 'e cimme 'e ll'arvole ha tanta pazzia 'ncoppa 'a chiricoccola quanto pericolo sotta 'e carcagne, comme se vedde a na figlia 'e re, che sarrà materia d''o cunto che v'aggio a dice'. Era na vota 'o re 'e Bello Puoio, c'aveva chiù desiderio 'e fare razza che non hanno 'e portarobbe che se facciano assechie pe racoglie' cera. Tanto che fece vuto a 'a dea Scerenga, che 'e facesse fare na figlia, ca 'e voleva mette' nomme Cannetella, pe memoria ca s'era straformata 'n canna e tanto pregaie e strapregaie, che, recevenno 'a grazia, avuta da Renzolla 'a moglie' na bella squacquara, 'e mese 'o nomme c'aveva 'mprommisso. 'A quale cresciuta a parme e, fatto quanto a na perteca, 'e dicette 'o re: «Figlia mia, già sì fatta, 'o cielo te benedica, quanto na cercola e sì a buon tiempo d'accompagnarete cu no maretiello merdevole 'e ssa bella facce, pe mantene' 'a ienimma d''a casa nostra. Perzò, volennote bene quanto a 'e visciole e desideranno 'o gusto tuio, vorria sape' che razza 'e marito vorrisse: che sciorte d'ommo te darria a l'omore? 'o vuoi letterummeco o sparteggiacco? guagnonciello o 'e tiempo? morrascato o ianco e russo? lungo ciavano o streppone 'e fescena?\nstritto 'n centura o tunno comm'a boie? tu sciglie e io me 'nce fermo». Cannetella, che sentette ste larghe afferte, rengrazianno 'o patre 'e dicette ca aveva dedecato 'a vergenetate soia a Diana, né voleva pe nesciuno cunto strafocarese cu 'o marito. Co tutto chesso, pregata e strapregata da 'o re, dicette: «Pe no mostrareme 'nsamorata a tanto ammore me contento 'e fare 'e boglie vostre, puro che me sia dato ommo tale che non ce ne sia chiù pe 'o munno». 'O patre, sentuto chesto, cu n'allegrezza granne se pose da 'a matina a 'a sera a 'a fenestra affacciato, squatranno, mesuranno e scannaglianno tutte chille che passavano pe 'a chiazza. E, passanno certo ommo 'e bona grazia, dicette 'o re a 'a figlia: «Curre, affacciate Cannetella, e vide si chisso è a mesura d''e boglie toie!». Ed essa facennolo saglì, 'e fecero no bellissemo banchetto, dove 'nce fu quanto se poteva desiderà e, magnanno magnanno, cadette a 'o zito da 'a vocca n'ammennola, che calatose 'n terra l'auzaie destramente, mettennola sotta a 'o mesale; e, scomputo 'o mazzecatorio, se ne iette. E 'o re dicette a Cannetella: «Comme te piace 'o zito, vita mia?». Ed essa: «Squagliamillo da 'nante sto grisolaffio, pocca n'ommo granne e gruosso comm'ad isso non se doveva lassà scappà n'ammennola da 'a vocca!». 'O re, sentuto chesto, tornaie ad affacciarese n'autra vota e, passanno n'autro 'e buono taglio, chiammai 'a figlia, pe 'ntenne' si 'e avesse grazia chist'autro. E, responnenno Cannetella che 'o facesse saglì, fu chiammato ad auto e fattole n'autro commito; comme fu scomputo 'o magnà e iutosenne chillo ommo, addemannaie 'o re a 'a figlia se 'e piaceva. 'A quale dicette: «E che ne voglio fare 'e sto scuro cuorpo? 'o quale deveva a 'o manco portà cod isso no paro 'e serveture pe levarele 'o ferraiuolo da cuollo». «S'è cossì, è pasticcio», dicette 'o re, «cheste so' scuse 'e male pagatore e tu vai cercanno leppole pe non me\ndare sto gusto. Perzò resuorvete ca te voglio maretà e trovà radeca vastante da fare sguiglià 'a soccessione d''a casa mia». A ste parole 'nfomate respose Cannetella: «Pe ve 'a dire, signore tata, fora d''e diente, e comme 'a sento, vui zappate a 'o maro e facite male 'o cunto cu 'e deta, perché non me soggecarraggio maie ad ommo vevente, si non averrà 'a capo e 'e diente d'oro». 'O re negrecato, vedenno 'a figlia cu 'a capo tosta, fece iettà no banno, che chi s'asciasse a 'o regno suio secunno 'o desederio d''a figlia se facesse 'nante, ca 'e darria 'a figlia e 'o regno. Aveva sto re no gran nemico chiammato Shioravante, 'o quale non poteva vede' pinto a no muro, che, sentuto sto banno, ped esse' no bravo nigromanto fece venì na mano 'e chille arrasso sia, commannannole che 'e facessero subeto 'a capo e 'e diente d'oro. A 'o quale resposero che cu gran forza l'averriano fatto sto servizio, ped esse' cosa stravagante a 'o munno, ca chiù priesto l'averriano dato 'e corna d'oro comme cosa chiù osetata a 'o tiempo d'oie; cu tutto chesto, sforzate da 'e 'nciarme e percante, facettero quanto voleva. 'O quale, vistose 'a capo e 'e diente 'e vintequatto carate, passaie pe sotta 'e feneste d''o re, 'o quale, visto chillo che ieva propio cercanno, chiammaie 'a figlia, che subeto vedennolo dicette: «Ora chisto è isso, né porria esse' meglio si me l'avesse 'mpastato cu 'e mano meie!». E, volennose auzà Shioravante pe iresenne, 'o re 'e dicette: «Aspetta no poco, frate, comme sì caudo 'e rene! pare che stinghe cu 'o pigno a 'o iodio, e c'agge 'o argiento vivo dereto e 'o spruoccolo sotta 'a codola! chiano, ca mo te do bagaglie e gente pe accompagnà a te ed a figliama, che voglio che te sia moglie'». «Ve rengrazio», dicette Shioravante, «non c'è 'e che, vasta schitto no cavallo, quanto me 'a schiaffo 'n groppa, ca a 'a casa mia non mancano serveture e mobele quanto l'arena».\nE, contrastato no piezzo, a ll'utemo Shioravante 'a venze e, postala 'n groppa a no cavallo, se partette. E 'a sera, quanno da 'o centimmolo d''o cielo se levano 'e cavalle russe e se 'nce metteno 'e vuoie ianche, arrivato a na stalla dove manciavano cierte cavalle 'nce fece trasì Cannetella, dicennole: «Stà 'n cellevriello: io aggio da dare na scorzeta fi' a 'a casa mia dove 'nce vonno sette anne ad arrevarence; perzò avierte ad aspettareme drinto sta stalla e non scire né farete vede' da perzona che viva, ca te ne faccio allecordà mentre sì viva e verde». A 'o quale respose Cannetella: «Io te songo soggetta e farraggio 'o commannamiento tuio pe fi' a no fenucchio; ma vorria sape' schitto che cosa me lasse pe campà fra sto miezo». E Shioravante leprecaie: «Te vastarrà chello che resta 'e biava a sti cavalle». Considera mo che core fece 'a negra Cannetella e si iastemmaie l'ora e 'o punto che ne fu parola e, restanno fredda e ielata, se faceva autrotanto pasto 'e chianto quanto 'e mancava 'o civo, mardecenno 'a sciorte e desgrazianno 'e stelle, che l'avessero arreddotta da 'o palazzo riale a 'a stalla, da 'e sproffumme a 'o fieto d''o letamme, da 'e matarazze 'e lana varvaresca a 'a paglia e da 'e buone muorze cannarute a 'a remmasuglia d''e cavalle. 'A quale vita stentata passaie na mano 'e mise, ch'era dato da magnà 'a biava a 'e cavalle e non se vedeva da chi e 'o relievo d''a tavola sostentava 'o corpo suio. Ma 'n capo 'e tanto tiempo, affacciannose pe no pertuso vedde no bellissimo giardino, dov'erano tante spalle' 'e cetrangole, tante grotte 'e cetra, tante quatre 'e shiure e piede 'e frutte e pergole d'uva, che era na gioia a vede'; pe 'a quale cosa 'e venne golio 'e na bella pigna d'anzolia c'aveva allommata e dicette fra se stessa: «Voglio scire guatto guatto a zeppoliarenella e vengane chello che vene' vole e cada 'o cielo: che pò esse' mai da cà a ciento anne? chi 'nce 'o vole dire a maritemo? e ca 'o sapesse pe desgrazia, che me vo' fare a ll'utemo?\nchessa è anzolia, non cornecella!». Cossì scette e se recreaie 'o spireto assottigliato pe 'a famme. Ma da là a poco, 'nanze 'o tiempo stabeluto, venne 'o marito e no cavallo 'e chille accusaie Cannetella ca s'aveva pigliata l'uva; tale che, sdegnato, Shioravante, cacciato da miezo 'e cauzune no cortiello, 'a voze accide', ma essa, 'gnenocchiatase 'n terra, 'o pregaie a tene' 'e mano ad isso, pocca 'a famme cacciava 'o lupo da 'o vosco, e tanto dicette che Shioravante 'e dicette: «Io te 'a perdono pe sta vota e te do 'a vita pe lemmosena, ma si n'autra vota te tenta chillo che scria e saccio ca te faie vede' a 'o sole, io ne faccio mesesca d''a vita toia! perzò stamme 'n cellevriello, ca vao n'autra vota fore e starraggio da vero sette anne e sorchia deritto, ca non te vene chiù 'm paro ed io te sconto 'o viecchio e 'o nuovo!». Cossì ditto partette e Cannetella fece na shiommara 'e lagreme e, sbattenno 'e mano e pisannose 'o pietto e tirannose 'e zervole, diceva: «Oh che non 'nce fosse mai 'ngriata a 'o munno, pocca doveva avere sta ventura ponteca! o patre mio e comme m'hai affocata! ma che me doglio 'e patremo, s'io stessa m'aggio fatto 'o danno, io stessa m'aggio fravecata 'a mala sciorte? ecco desiderato 'a capo d'oro pe cade' 'n chiummo e morì 'e fierro! oh comme 'nce 'o bole, ca pe vole' d'oro 'e diente faccio 'o dente d'oro! chisto è castico d''o cielo, ca deveva fare a boglia 'e patremo e non avere tanta vierre e merruoiete! chi non 'ntenne mamma e patre, fa 'a via che non sape!». Cossì non c'era iuorno che non facesse sto riepeto, tanto che l'uocchie suoie erano fatte doi fontane, e 'a faccia era tornata smascata e gialloteca, che vedive na compassione: dove erano chille uocchie frezziante? dove chelle mela dece? dove 'o risillo 'e chella vocca? no l'averria canosciuta 'o patre stisso. Ora 'n capo 'e n'anno, passanno pe desgrazia da chella stalla 'o chiavettiero d''o re, canosciuto da Can-\nnetella 'o chiammaie e scette fora, ma chillo, che se 'ntese chiammà pe nomme né canoscennola, 'a povera fegliola tanto era stravisata, appe a strasecolà. Ma, 'ntiso chi era e comme se trovava cossì scagnata dall'esse' suio, parte pe 'a pietate d''a giovene parte pe se guadagnà 'a grazia d''o re, 'a mese drinto na votte vacante che portava 'ncoppa a na sarma, e, trottanno a 'a vota 'e Bello Puoio ionze a 'e quattro ore 'e notte a 'o palazzo d''o re. Dove tozzolato 'a porta e affacciatose 'e serveture e 'ntiso che era 'o chiavettiero, 'e fecero na 'nciuriata a doi sole, chiammannolo animale senza descrezzione, che veneva a chell'ora a sconcecà 'o suonno 'e tutte e ca n'aveva buon mercato si no 'e tiravano quarche savorra o mazzacano a 'a chiricoccola. 'O re, sentuto sto remmore e dittole da no cammariero chi fosse, 'o fece subeto trasì, conzideranno che, mentre a n'ora cossì 'nsolita se pigliava sta feducia, quarche gran cosa era accaduta e, scarrecata 'a sarma, 'o chiavettiero stompagnaie 'a votte, da dove scette Cannetella, 'a quale 'nce voze autro che parole ad esse' canosciuta da 'o patre e si non era pe no puorro c'aveva a 'o vraccio deritto essa poteva tornaresenne. Ma, comme s'accertaie d''o fatto, l'abbracciaie e basaie millanta vote e subeto fattole fare no scaudatiello e polizzatola e resediatola tutta, 'e fece fare collazione, ca d''a famme allancava. E dicennole 'o patre: «Chi me l'avesse ditto, figlia mia, 'e vederete 'e ssa manera! e che facce è chessa? chi t'have arreddutta a sto male termene?». Ed essa respose: «Cossì va, segnore mio bello. Chillo turco 'e Varvaria m'ha fatto pate' strazie 'e cane, che me so' vista a tutte l'ore cu 'o spireto a 'e diente. Ma non te voglio dice' chello c'aggio passato, perché quanto sopera 'o sopportamiento omano tanto passa 'a credenza 'e ll'ommo: vasta, so' ccà, patre mio, e non me voglio partì mai chiù da 'e piede tuoie e 'nanze voglio esse' vaiassa\na 'a casa toia che regina a 'a casa d'autro, 'nanze voglio na mappina dove tu stai che no manto d'oro da te lontana, 'nanze voglio votà no spito a 'a cocina toia che tene' no scettro a 'o bardacchino d'autro». Tra chesto miezo, tornato Shioravante da fora, 'e fu referuto da 'e cavalle che 'o chiavettiero n'avesse foiuto Cannetella drinto 'a votte. 'O quale, sentuto chesto, tutto scornato 'e vregogna tutto scaudato 'e sdigno, corze a 'a vota 'e Bello Puoio, e, trovato na vecchia c'abetava faccefronte 'o palazzo d''o re, 'e dicette: «Quanto te vuoi piglià, madamma mia, e lassame vede' 'a figlia d''o re?». E cercannole chella ciento docate Shioravante se mese na mano a 'a guarnera e 'nce 'e contaie subeto l'nu 'ncoppa l'autro. 'A quale, pigliatose 'o fatto, 'o fece saglì 'ncoppa l'astraco, da dove vedde Cannetella fore na loggia che s'asciucava 'e capille. 'A quale, comme se 'o core l'avesse parlato, votatose a chella parte s'addonaie 'e ll'agguaieto e derrupatose pe 'e scale corze a 'o patre gridanno: «Signore mio, se non mi facite a sta medesema pedata na cammara cu sette porte 'e fierro, io so' varata!». «Pe sto poco te voglio perde'?» dicette 'o re «che se spenna n'uocchie e se dia sfazione a sta bella figlia!», e subeto, toccata iocata, foro stampate 'e porte. 'A quale cosa saputo Shioravante tornaie a 'a vecchia, e 'e dicette: «Che autra cosa vuoi da me e và a 'a casa d''o re, cu scusa 'e venne' quarche scotella 'e russo e, trasenno dove sta 'a figlia, miettele destramente fra 'e matarazze sta cartoscella, decenno mentre 'nce 'a miette, sotta lengua, tutta 'a gente stiase addormentata, e Cannetella stia sulo scetata!» 'A vecchia accordatase pe ciento autre docate 'o servette 'e bona 'ngresta oh nigro chi fa pratticà a 'a casa soia ste brutte caiorde, che cu scusa 'e portà cuonce, te conciano 'n cordovano 'o 'nore e 'a vita! Ora, fatto c'appe 'a vecchia sto buono afficio, venne tale\nsuonno spotestato a chille d''a casa che parevano tutte scannate. Schitto Cannetella stava cu ll'uocchie apierte, pe 'a quale cosa, sentenno scassà 'e porte, commenzaie a gridà comme cotta 'e fuoco, ma non c'era chi corresse a 'e vuce soie, 'e manera tale che Shioravante iettaie tutte 'e sette porte a terra e, trasuto drinto 'a cammara, s'afferraie Cannetella cu tutte 'e matarazze pe portaresella. Ma, comme voze 'a sciorte soia, cascata 'n terra 'a cartoscella che 'nce pose 'a vecchia, e sparpogliata 'a porve', se scetaie tutta 'a casa, che sentenno 'e strille 'e Cannetella corzero tutte, pe fi' a 'e cane ed a 'e gatte, e dato 'e mano a ll'uorco ne fecero tonnina, restanno 'ncappato a 'a medesema tagliola c'aveva aparato a 'a sfortonata Cannetella; provanno a danno suio che non c'è peo dolore 'e chi cu l'arme propie acciso more»."
  },
  {
    "text": "LA PENTA MANO-MOZZA TRATTENEMIENTO SECUNNO DE LA IORNATA TERZA Penta sdegna 'e nozze d''o frate e, tagliatose 'e mano, 'nce 'e manna 'm presiento; isso 'a fa iettà drinto na cascia a maro; e data a na spiaggia, no marinaro 'a porta a 'a casa soia, dove 'a moglie' gelosa 'a torna a iettà drinto 'a stessa cascia, e, trovata da no re, se 'nce 'nzora. Ma pe trafanaria d''a stessa femmena marvasa è cacciata da 'o regno e, dapo' luonghe travaglie, è trovata da 'o marito e da 'o frate e restano tutte quante contiente e conzolate. Sentuto 'o cunto 'e Zeza, dicettero 'e commune pare' che 'nce voze chesto e peo a Cannetella, che cercava 'o pilo drinto a ll'uovo; puro avettero consolazione granne 'e vederela sciarvogliata da tanto affanno e fu cosa da considerà che, dove tutte l'uommene 'e spuzzassero, fosse arreddutta a 'ncrenarese a no chiavettiero perché 'a levasse da tanto travaglio. Ma facenno mutto 'o re a Cecca che scapolasse 'o cunto suio, essa non fu tarda a parlà, cossì decenno: «Ne 'e travaglie 'a virtù se coppella e 'a cannela d''a bontà dov'è chiù scuro chiù straluce e 'e fatiche partorisceno 'o miereto e 'o miereto se porta attaccato a 'o vellicolo 'o 'nore; non trionfa chi sta cu 'e mano a ll'anca, ma chi votta 'e mescole; comme fece 'a figlia d''o re 'e Preta Secca, che cu sodore 'e sango e cu pericolo 'e morte se fravecaie 'a casa d''o contento, 'a fortuna d''a quale m'aggio misso 'n chiricoccola 'e ve contà. Essenno 'o re 'e Preta Secca remaso vidolo e caruso d''a moglie', 'e trasette 'n capo farfariello 'e pigliarese Penta, 'a sore stessa; pe 'a quale cosa chiamatola no iuorno da sulo a sulo 'e decette: «Non è cosa, sore mia, d'ommo 'e iodizio farese scire 'o bene da 'a casa, otra che non sai comme te resce a farence mette' pede da\ngente forestera; però avenno mazzecato buono sto negozio, aggio fatto proposeto 'e pigliareme a te pe moglie': perché tu sì fatta a 'o shiato mio, e io saccio 'a natura toia. Contentate adonca 'e fare sto 'ncrasto, sta lega 'e poteca, sto uniantur acta, sto misce e fiat poto, ca farrimmo l'nu e l'autro 'o buono iuorno». Penta, sentenno sto sbauzo 'e chinta, remase fora 'e se stessa e no colore 'e sceva e n'autro 'e traseva, che non s'averria creduto mai che 'o frate fosse dato a sti saute e cercasse 'e darele no paro d'ova sciaccole, dov'isso n'aveva abbesuogno 'e ciento fresche. E, stata pe no buono piezzo muta, penzanno comme devesse responne' a na demanna cossì 'mpertenente e fora 'e proposeto, a ll'utemo scarrecanno 'a sarma d''a pacienza 'e dicette: «Si vui avite perduto 'o sinno, io non voglio perde' 'a vregogna! me maraveglio 'e vui, che ve facite scappà ste parole da 'a vocca! 'e quale, si so' da burla hanno 'e ll'aseno, si so' da vero feteno 'e caperrone; e me despiace che s'avite vui lengua da dire ste brutte vregogne aggio io arecchie da 'e sentì. Io moglie' a vui? + chi fatto a tene? che nasa faise? + da quanno niccà ste crapiate? st'oglie potrite? ste mesche? e dove stammo, a 'o Ioio? ve so' sore o caso cuotto? faciteve a correie', previta vosta, e no ve facite chiù sciulià ste parole da vocca, ca farraggio cose da non se crede' e mentre vui non me stimarrite da sore io no ve tenarraggio da chello che me site!». E, cossì decenno, sfilaie drinto na cammara e pontellatose da dereto non vedde 'a facce d''o frate pe chiù 'e no mese, lassanno 'o nigro re, ch'era iuto cu no fronte 'e maglio pe stracquà 'e palle, scornato comm'a peccerillo che ha rutto l'arciulo e confuso comm'a vaiassa che l'è stata levata 'a carne da 'a gatta. Ma 'n capo 'e tante iuorne, zitata 'e nuovo da 'o re a 'a gabella d''e sfrenate voglie, essa voze sape' onninamente 'e che s'era 'ncrapicciato 'o frate a 'a perzona soia e, sciuta da\n'a cammara, 'o ieze a trovà, decennole: «Frate mio, io me songo vista e mirata a 'o schiecco e non trovo cosa a sta facce che pozza esse' meretevole 'e ll'ammore vuostro, pocca non so' muorzo accossì goliuso che faccia sparpatià 'e gente». E 'o re 'e decette: «Penta mia, tu sì tutta bella e comprita da 'a capo a 'o pede, ma 'a mano è chella che me face 'ncoppa ogni autra cosa ashievolì: 'a mano, cacciacarne che da 'o pignato 'e sto pietto me tira 'e visciole; 'a mano, vorpara che da 'o puzzo 'e sta vita n'auza 'o cato 'e ll'arma; 'a mano, morza dove è restritto sto spireto, mentre 'o limma Ammore! o mano, o bella mano, cocchiara che menestra docezze, tenaglia che scippa voglie, paletta che da bolee a sto core!». Chiù voleva dice', quanno Penta respose: «Và ca v'aggio 'ntiso! aspettate no poco, no ve scazzecate niente niente, ca mo 'nce revedimmo!». E, trasuta drinto 'a cammara fece chiammà no schiavo c'aveva poco cellevriello, a 'o quale consignato no cortellaccio e na mano 'e patacche dicette: «Alì mio, taglià mano meie, vole' fare bella secreta e deventà chiù ianca!». 'O schiavo, credennose 'e farele piace', cu dui cuorpe 'e tagliaie bello 'n trunco ed essa, fattole mette' a no vacile 'e Faienza, 'e mannaie, coperte da na tovaglia 'e seta, a 'o frate, cu na 'masciata che se gaudesse chello che chiù desiderava cu sanetate e figlie mascole. 'O re, vedennose fare sto tratto, venne 'n tanta zirria che dette 'int''e scartate e fatto fare subeto na cascia tutta 'mpeciata 'nce schiaffaie drinto 'a sore e 'a fece iettà a maro; 'a quale vottata da l'onne deze a na chiaia, dove, pigliata da cierte marinà che tiravano na rezza e apertola, 'nce trovaro Penta, chiù bella assai d''a Luna quanno pare c'aggia fatto 'a quaraiesima a Taranto. Pe 'a quale cosa Masiello, ch'era 'o prencepale e 'o chiù masauto 'e chella gente, se 'a portaie a 'a casa, decenno a Nuccia 'a moglie' che 'e facesse carizze; ma chella,\nch'era 'a mamma d''o sospetto e d''a gelosia, non cossì priesto fu sciuto 'o marito che tornaie a mette' Penta drinto 'a cascia e 'a iettaie 'e nuovo a maro. Dove, sbattuta dall'onne, tanto iette stracorrenno da ccà e da llà fi' che fu scontrata da no vasciello, dove ieva 'o re 'e Terra Verde, 'o quale, visto natà sta cosa pe l'onne, fece calà 'e vele e iettà 'o vattiello a maro e, pigliato sta cascia, l'aperzero e trovannoce sta desgraziata fegliola 'o re, che vedde drinto a no tavuto 'e morte sta bellezza viva, stimaie d'avere ashiato no gran tresoro, si be' 'e chianze 'o core che no scrittorio 'e tante gioie d'Ammore fosse trovato senza maniglie. E, portatola a 'o regno suio, 'a deze pe dammecella a 'a regina, 'a quale tutte 'e servizie possibele, fi' a 'o così, 'nfilà l'aco, 'mposemà 'e collà e pettenà 'a capo a 'a regina faceva cu 'e piede, pe 'a quale cosa era tenuta cara quanto na figlia. Ma dapo' quarche mese, zitata 'a regina a compare' a 'a banca d''a Parca a pagar 'o debeto a 'a Natura, se chiammaie 'o re decennole: «Poco chiù pò stare l'arma mia a scioglie' 'o nudeco matrimoniale fra essa e 'o cuorpo, però covernate, marito mio, e screvimmoce: ma si me vuoi bene e deside' che vaga conzolata a ll'autro munno, m'hai da fare na grazia». «Commanname, musso mio», dicette 'o re, «che se non te pozzo dare 'e testimmonie 'n vita 'e ll'ammore mio te darraggio signo 'n morte d''o bene che te voglio». «Ora susso», leprecaie 'a regina, «pocca me 'o promiette, io te prego quanto pozzo che, dapo' c'averraggio chiuso l'uocchie pe 'a porve', t'aggie da 'nguadià Penta, 'a quale, si be' non sapimmo né chi sia né da dove vene, puro a 'o mierco d''e buone costume se conosce ch'è cavallo 'e bona razza». «Campeme puro da ccà a ciento anne», respose 'o re, «ma quanno puro avisse da dire bona notte pe dareme 'o male iuorno, io te iuro ca me 'a pigliarraggio pe moglie-\nre; e non me ne curo che sia senza mano e scarza 'e piso, ca d''o tristo se deve piglià sempre 'o poco». Ma st'uteme parole se 'e 'mbrosoliaie pe 'a lengua azzò non se ne corresse 'a moglie' e, stutata c'appe 'a regina 'a cannela d''e iuorne, se pigliaie Penta pe moglie' e 'a primma notte 'a 'nzertaie a figlio mascolo. Ma, occorrenno a 'o re 'e fare n'autra veliata a 'o regno d'Auto Scuoglio, lecenziatose da Penta assarpaie 'o fierro; ma 'n capo 'e nove mise sciuta Penta a luce fece no pentato nennillo, che se ne fecero lummennarie pe tutta 'a cetate e subeto 'o Conziglio spedette na felluca a posta pe darene aviso a 'o re. Ma correnno sta varca vorrasca 'e manera che mo se vedde mantiata da l'onne e sbauzata a 'e stelle, mo vrociolata 'n funno a 'o maro, a ll'utemo comme voze 'o cielo dette 'n terra a chella marina dove Penta era stata raccouta da 'a compassione 'e n'ommo e cacciata da 'a canetate 'e na femmena. E trovato pe desgrazia 'a stessa Nuccia a lavà 'e tillicarelle d''o fegliulo, curiosa 'e sape' 'e fatte d'autro, comm'è natura d''e femmene, demannaie a 'o patrone d''a felluca da dove venesse, dov'era 'nviato e chi 'o mannasse. E 'o patrone dicette: «Io vengo da Terra Verde e vao ad Auto Scuoglio a trovà 'o re 'e chillo paiese pe darele na lettera, pe 'a quale so' mannato a posta; creo ca 'e scriverrà 'a moglie', ma non te saperria a dice' sperlitamente chello che tratta». «E chi è 'a moglie' 'e sto re?», leprecaie Nuccia. E 'o patrone respose: «Pe quanto 'ntenno diceno ch'è na bellissima giovane, chiammata Penta Mane-mozza pe tutte doi 'e mano che 'e mancano, 'a quale sento dire che fu trovata drinto na cascia a maro e pe 'a bona sciorte soia è deventata moglie' 'e sto re e non saccio che 'e scrive 'e pressa, che m'abbesogna corre' cu 'o triego pe arrivà priesto». Sentuto chesto 'a iodea 'e Nuccia 'mitaie a beve' 'o patrone e 'mmorracciatolo fi' drinto a ll'uocchie, 'e levaie 'e lette' da 'a saccocciola e fattole leie', cu na 'midia\nda crepà, che non sentette sillaba che non iettasse no sospiro, fece da 'o medesemo stodiante, accunto suio, che 'e lesse 'a lettera fauzificà 'a mano e scrive' ca 'a regina aveva figliato no cane guzzo e s'aspettava commannamiento 'e chello che se ne dovesse fare. E, scrittola e seiellatola, 'a mese a 'a saccocciola d''o marinaro, che scetato e vedenno 'o tiempo acconciato, iette orza orza a piglià garbino 'm poppa ed, arrivato a 'o re e datole 'a lettera, isso respose che facessero stare allegramente 'a regina, che non se pigliasse manco na dramma 'e desgusto, ca cheste cose erano permessione d''o cielo e l'ommo da bene non deve mette' assietto a 'e stelle. E, speduto, 'o patrone arrivaie 'n capo 'e doi sere a 'o stisso luoco 'e Nuccia; 'a quale fattole compremiente granne e datole buono a 'ngorfì, tornaie a ghire a gamme levate, tanto che a ll'utemo turdo e storduto se pose a dormì e Nuccia, puostole mano a 'o cosciale, trovaie 'a resposta e, fattosella leie', subeto fece scrive' l'autra fauzaria a 'o conziglio 'e Terra Verde: zoè che abbrosciassero subeto subeto 'a mamma e 'o figlio. Comme 'o patrone appe paidato 'o vino se partette ed, arrivato a Terra Verde, presentaie 'a lettera: 'a quale aperta fu no gran besbiglio fra chille sapie vecchiune e, trascorrenno assaie 'ntuorno a sto negozio, concrusero che 'o re o fosse deventato pazzo o affattorato, pocca avenno na perna pe moglie', na gioia pe arede, isso ne voleva fare porve' pe 'e diente d''a Morte. Pe 'a quale cosa furo 'e pare' 'e piglià 'a via 'e miezo, mannannone sperta 'a giovane cu 'o figlio, che non se ne sapesse mai né nova né vecchia. E cossì, datole na mano 'e tornesielle pe campà 'a vita, levaro da 'a casa riale no tresoro, da 'a cetate no lanternone, da 'o marito doi pontelle d''a speranza soia. 'A povera Penta, vedennose dare 'o sfratto si be' non era femmena desonesta né parente 'e bannuto né stodiante fastidiuso, pigliatose 'o cetrulo 'm braccio, 'o\nquale adacquava 'e latto e 'e lagreme, s'abbiaie a 'a vota 'e Lago Truvolo, dov'era signore no mago. 'O quale vedenno sta bella stroppiata che stroppiava 'e core, chesta che faceva chiù guerra cu 'e mognune d''e braccia che Briareo cu ciento mane, voze sentì tutta sana 'a storia d''e desgrazie c'aveva passato: da che 'o frate, pe l'esse' negato 'o pasto 'e carne, 'a voleva fare pasto 'e pisce, fi' a chillo iuorno c'aveva puosto pede a 'o regno suio. 'O mago sentenno st'ammaro cunto iettaie lagreme senza cunto e 'a compassione che traseva pe 'e pertose 'e ll'arecchie sbafava 'n sospì pe 'o spiraglio d''a vocca; a ll'utemo, consolannola cu bone parole, 'e dicette: «Sta 'e bona voglia, figlia mia, che pe fraceta che sia 'a casa 'e n'arma se pò reie' 'm piede cu 'e sopponte d''a speranza e perzò non lassà sbentà l'anemo, ca 'o cielo tira quarche vota 'e desgrazie omane a 'a stremetà d''e ruine pe fare chiù maravigliuso 'o socciesso suio. Non dobità adonca, c'haie trovato mamma e patre e t'aiutarraggio cu 'o sango stisso». 'A povera Penta rengraziatolo dicette che non se 'e deva na zubba: «Che 'o cielo chiova desgrazie e grannaneia roine, mo che stongo sotto 'a pennata d''a grazia vostra, 'o quale potite e valite e schitto sta bella 'nfanzia me satora». E, dapò mille parole 'e cortesie da na parte e 'e rengraziamiente dall'autra, 'o mago 'e deze no bello appartamiento a 'o palazzo suio, 'a fece covernà comme na figlia e 'a matina appriesso fece spobrecà no banno: che qualesevoglia perzona fosse venuta a contà a 'a corte soia na desgrazia, l'averria dato na corona e no scettro d'oro che valevano chiù 'e no regno. E correnno sta nova pe tutto l'Auropa, vennero gente chiù d''e vrucole a chella corte pe guadagnà sta recchezza: e chi contava c'aveva servuto 'n corte tutto 'o tiempo d''a vita soia e, dapo' perduto 'a lescia e 'o sapone, 'a gioventù e 'a sanetate, era stato pagato cu no ca-\nsocavallo; chi deceva ca l'era stata fatta na 'gnustizia da no soperiore, che non se ne poteva resentì, tanto che 'e besognava gliotte' sto pinolo e non pote' evacoà 'a collera; nu se lamentava c'aveva puosto tutte 'e sostanzie soie drinto na nave e no poco 'e viento contrario l'aveva levato 'o cuotto e 'o crudo; n'autro se doleva c'aveva spiso tutte l'anne a sarcetià 'a penna e mai l'era stato d'utele na penna e 'ncoppa tutto se desperava ca 'e fatiche d''a penna soia avevano avuto accossì poca ventura, dove 'e materie d''e calamà erano tanto fortunate a 'o munno. Tra chisto miezo, tornato 'o re 'e Terra Verde e trovato 'o bello sciruppo a 'a casa, fece cose da lione scatenato ed averria fatto levà 'o cuoiero a 'e conseglie' si non mostravano 'a lettera soia: 'o quale, visto 'a fauzitate d''a mano, fece chiammà 'o corriero e, fattose contà quanto aveva fatto pe 'o viaggio, penetraie ca 'a moglie' 'e Masiello l'aveva fatto sto dammaggio ed, armato subeto na galera, iette 'm perzona a chella chiaia. E, trovato sta femmena, cu bello muodo 'e cacciaie da cuorpo 'o 'ntrico e, 'ntiso ca n'era stato causa 'a gelosia, voze che deventasse 'ncerata; e cossì, fattola 'ncerà e 'nsevà tutta, mettennola drinto na gran catasta 'e legna sfomate 'nce mese fuoco e, comme vedde che 'o fuoco cu na lengua rossa rossa da fore s'aveva cannariato chella negra femmena, fece vela. Ed essenno ad auto mare scontraie na nave che portava 'o re 'e Preta Secca, 'o quale, dapo' mille ceremonie, dicette a 'o re 'e Terra Verde comme navicava a 'a vota 'e Lago Truvolo pe 'o banno spobrecato da 'o re 'e chillo regno, dove ieva a tentà 'a sciorte soia, comme a chillo che non cedeva pe mala fortuna a 'o chiù addolorato ommo d''o munno. «S'è pe chesso», respose 'o re 'e Terra Verde, «io te passo a piede chiuppe e pozzo dare chinnece e fallo a 'o chiù sbentorato che sia e, dove l'autre mesurano 'e dolure a locernelle, io 'e pozzo mesurà\na tommola. Perzò voglio venì cu tico e facimmola da galante uommene: ogn'nu che vence 'e nui spartimmo da buon compagno pe fi' a no fenucchio 'a venceta». «De grazia», dicette 'o re 'e Preta Secca, e, datose 'a fede fra loro, iettero 'e conserva a Lago Truvolo, dove, smontate 'n terra, se presentaro 'nanze 'o mago, che, facennole granne accoglienze comm'a teste coronate, 'e fece sede' sotto a 'o bardacchino, 'e dicette che fossero pe mille vote 'e buone venute e, 'ntiso ca venevano a 'a prova 'e ll'uommene negrecate, voze sape' 'o mago quale pisemo 'e dolore 'e facesse suggeche a 'e scirocche d''e sospì. E 'o re 'e Preta Secca commenzaie a dice' l'ammore che pose a 'o sango suio, l'azzione 'e femmena 'norata che fece 'a sore, 'o core 'e cane ch'isso mostraie a serrarela drinto na cascia 'mpeciata e iettarela a maro, pe 'a quale cosa da na parte 'o sperciava 'a coscienzia d''o propio arrore, da l'autra 'o pogneva l'affanno d''a sore perduta, da ccà 'o tormentava 'a vregogna, da llà 'o danno, 'e manera che tutte 'e dolure 'e ll'arme chiù strangosciate a 'o 'nfierno puoste a no lammicco non sarriano chintassenzia d'affanne comm'a chille che senteva 'o core suio. Scomputo 'e parlà sto re, accommenzaie l'autro. «Ohimè, ca 'e doglie toie so' tarallucce 'e zuccaro, franfrellicche e strufole a paragone d''o dolore ch'io sento, pocca chella Penta Mano-mozza che trovaie, comm'a 'ntorcia 'e cera 'e Venezia, drinto a chillo cascione pe fare l'assechie meie, avennola pigliata pe moglie' e fattome no bello nennillo, pe malegnetate 'e na brutta scerpia poco ha mancato che non fosse stato l'na e l'autro arzo a 'o fuoco! ma puro, oh chiovo d''o core mio, oh dolore che non me ce pozzo dare pace, hanno dato cassia a tutti due, mannannole fore d''o stato mio, tale che vedennome alleggeruto d'ogni gusto non saccio\ncomme sotto a 'o carreco 'e tante pene non cade l'aseno 'e sta vita». Sentuto 'o mago l'nu e l'autro, canoscette a 'a ponta d''o naso ca l'nu era 'o frate e l'autro 'o marito 'e Penta e, fatto chiammà Nofriello, 'o fegliulo, 'e dicette: «Và e basa 'e piede a tata 'gnore tuio!», e 'o peccerillo obbedette 'o mago e 'o patre, vedenno 'a bona creanza e 'a grazia 'e sto zaccariello, 'e iettaie na bella catena d'oro a 'o cuollo. Fatto chesto, 'e tornaie a dice' 'o mago: «Vasa 'a mano a zio, bello fellulo mio», e 'o bello pacioniello facette subeto l'obedienzia, 'o quale, strasecolato d''o speretillo 'e sto fraschetta, 'e deze na bella gioia, addemannanno a 'o mago si l'era figlio ed isso responnette che l'addemannasse a 'a mamma. Penta, da dereto 'o portiero, avenno 'ntiso tutto 'o negozio scette fora e, comme cagnola ch'essennose sperduta trova dapo' tante iuorne 'o patrone, l'abbaia, 'o licca, cotoleia 'a coda e fa mille autre signe 'e allegrezza, cossì essa, mo correnno a 'o frate mo a 'o marito, mo tirata da l'affetto 'e ll'nu mo da 'a carne 'e ll'autro, abbracciava mo chisto e mo chillo cu tanto giubelo che non se porria 'magenà: fà cunto ca facevano no conzierto a tre 'e parole mozze e 'e sospì 'nterrutte. Ma, fatto pausa a sta museca, se tornaie a 'e carizze d''o figliulo e mo 'o patre e mo 'o zio a veceta 'o stregnevano e vasavano, che se ne ievano 'n zuoccolo: e, dapo' che da chesta parte e da chella se fece e se dicette, 'o mago concruse cu ste parole: «Sa 'o cielo quanto pampaneia sto core 'e vede' conzolata 'a signora Penta, 'a quale pe 'e bone parte soie mereta d'esse' tenuta 'n chianta 'e mano e pe 'a quale aggio cercato cu tanta 'nustria 'e reduce' a sto regno 'o marito e 'o frate, perché a ll'nu ed a ll'autro me desse pe schiavuotto 'o 'ncatenato; ma, perché l'ommo se lega pe 'e parole e 'o voie pe 'e corna e 'a prommessa 'e n'ommo da bene è strommiento, iodecanno che 'o re 'e Terra Verde sia stato veramente da\nschiattà, io 'e voglio attenne' 'a parola e perzò 'e dongo non solo 'a corona e 'o scettro spobrecato per 'o banno, ma 'o regno puro, pocca non avenno né figlie né fittiglie cu bona grazia vosta io voglio pe figlie adottive sta bella cocchia 'e marito e moglie' e me sarrite care quanto a 'e popille 'e ll'uocchie. E perché non ce sia chiù che desiderà a 'o gusto 'e Penta, mettase 'e mognune sotta 'o 'nantecunnale ca ne cacciarrà 'e mano chiù belle che non erano 'mprimma». 'A quale cosa fatta e resciuta comme dicette 'o mago, non se pò dire l'allegrezza che se ne fece: fà cunto che sgongolaro d''o prieio e particolaremente 'o marito, ca stimmaie chiù sta bona fortuna che l'autro regno datole da 'o mago. E dapo' che passattero cu festa granne na mano 'e iuorne 'o re 'e Preta Secca se ne tornaie a 'o regno suio e chillo 'e Terra Verde, mannato patente a 'o frate chiù piccolo pe 'o covierno d''o stato suio, se restaie cu 'o mago, scompetanno a canne 'e spasso 'e deta 'e travaglio e facenno testemmonio a 'o munno ca non ha 'o doce a caro chi provato non ha 'mprimmo l'amaro»."
  },
  {
    "text": "LO VISO TRATTENEMIENTO TERZO DE LA IORNATA TERZA Renza, chiusa da 'o patre a na torre ped esserele strolacato ca aveva da morì pe n'uosso mastro, se 'nnammora 'e no prencepe e cu n'uosso portatole da no cane spertosa 'o muro e se ne fuie; ma, vedenno l'amante 'nzorato vasà 'a zita, more 'e crepantiglia e 'o prencepe pe 'o dolore s'accide. Mentre Cecca cu n'affetto granne contava sto cunto, se vedde n'oglia potrita 'e piace' e 'e desgusto, 'e conzolazione e d'affanno, 'e riso e 'e chianto: se chiagneva pe 'a desgrazia 'e Penta, se redeva pe 'o fine c'appero 'e travaglie suoie, s'affannavano 'e vederela a tante pericole, se conzolavano che fosse cu tanto 'nore sarvata; s'appe desgusto d''e trademiente che se 'e fecero e se sentette piace' d''a vennetta che ne soccesse. Fra tanto Meneca, 'a quale steva cu 'o miccio a 'a serpentina 'e chiacchiarà, mese mano a fierre, cossì decenno: «Sole spesse vote soccede' che quanno crede l'ommo 'e foire na mala sciagura tanno 'a scontra. Però deve l'ommo sapio mette' 'mano d''o cielo tutte l'interesse suoie, e non cercà chirchie 'e maghe e mafà d'astrolache, perché cercanno 'e prevede' 'e pericole comme prudente casca 'int''e roine comme bestiale e che sia 'o vero, sentite. Era na vota 'o re 'e Fuosso Stritto c'aveva na bella fegliola e, desideranno sape' quale sorte 'e stesse scritta a 'o libro d''e stelle, chiammaie tutte 'e negromante, astrolache e zingà 'e chillo paiese, 'e quale, venute a 'a corte reiale e visto chi 'e linee d''a mano, chi 'e singhe d''a facce, chi 'e nieghe d''a perzona 'e Renza, che cossì se chiammava 'a figlia, ogni nu dicette 'o pare' suio, ma 'a maggiore parte concruse ca passava pericolo\npe n'uosso mastro spilarese 'a chiaveca maestra d''a vita. 'A quale cosa sentuto 'o re voze iettarese 'nante pe non cade', facenno fravecà na bella torre, dove 'nchiuse 'a figlia cu dudece dammecelle e na femmena 'e covierno che 'a servessero, cu ordene, sotto pena d''a vita, che se 'e portasse sempre carne senz'uosso, pe gavetà sto male chianeta. Ed essenno cresciuta Renza comme na luna, trovannose no iuorno a na fenestra dov'era na cancellata 'e fierro, passaie pe chella torre Cecio, figlio d''a regina 'e Vigna Larga, 'o quale, vedenno accossì bella cosa, pigliaie subeto 'e caudo e vedennose renne' 'o saluto che 'e fece e fare 'o resillo a vavone, pigliaie armo e fattose chiù sotta 'a fenestra 'e dicette: «Adio, protacuollo 'e tutte 'e privilegie d''a Natura! adio, archivio 'e tutte 'e concessiune d''o cielo! adio, tavola universale 'e tutte 'e titole d''a bellezza!». Renza, sentennose dare ste laude, se fece pe 'a vregogna chiù bella e, refonnenno legna a 'o fuoco 'e Cecio 'e fece, comme dicette chillo, 'ncoppa 'o cuotto acqua volluta. E non volenno esse' venta 'e cortesia da Cecio respose: «Singhe 'o buono venuto, o despenza d''o companateco d''e Grazie, o magazzeno d''e mercanzie d''a Virtù, o doana d''e trafeche d'Ammore!». Ma Cecio leprecaie: «Comme sta 'nchiuso drinto na torre 'o castiello d''e forze 'e Copido? comme sta cossì carcerata 'a presonia 'e ll'arme? comme sta drinto a ssa cancella 'e fierro sto pummo d'oro?». E, decennole Renza 'o fatto comme passava, Cecio 'e decette che isso era figlio 'e regina ma vassallo d''a bellezza soia e che si se fosse contentata d'affuffarennella a 'o regno suio l'averria posta corona 'n capo. Renza, che essenno pigliata 'e 'nchiusiccio drinto a quattro mura non vedeva l'ore 'e sciaurià 'a vita, azzettaie 'o partito e dicette che fosse tornato 'a matina \nquanno l'Arba chiamma pe testemmonie l'aucielle d''a magriata che l'ha fatto l'Aurora ca se ne sarriano sbignate 'nsiemme; e, tirato no vaso da coppa 'a fenestra, se ne trasette e 'o prencepe se retiraie a l'alloggiamiento suio. Fra chisto miezo Renza steva penzanno 'o muodo da poteresenne sfilà e gabbà 'e dammecelle, quanno cierto cane corzo, che teneva 'o re pe guardia d''a torre, trasette drinto 'a cammara soia cu no granne uosso mastro 'mocca e mentre se 'o rosecava sotto a 'o lietto Renza vasciato 'a capo vedde 'o fattefesta e, parennole che 'a fortuna 'o mannasse pe 'e besuogne suoie, cacciato 'o cane fora se pigliaie l'uosso e, dato a rentenne' a 'e dammecelle ca 'e doleva 'a capo e perzò 'a lassassero arrechià senza darele fastidio, pontellaie 'a porta e se mese, cu sto uosso, a faticà a iornata. E, scantonianno na preta d''o muro, tanto fece che 'a scrastaie e sfravecaie 'e manera che 'nce potea passà senza travaglio; e stracciato no paro 'e lenzola e fattone no 'ntorciglio comme na corda quanno se levaie 'a tela 'e ll'ombre da 'a scena d''o cielo, pe scire l'Aurora a fare 'o prolaco d''a tragedia d''a Notte sentenno siscà a Cecio, attaccato 'o capo d''e lenzole a no stantaro, se lassaie calà a 'a via 'e vascio, dove, abbracciata da Cecio e postala 'ncoppa no ciuccio cu no trappito, s'abbiaie a 'a vota 'e Vigna Larga. Ma arrivate 'a sera a no certo luoco chiammato Viso, llà trovaro no bellissimo palazzo, dove Cecio mese 'e termene a sta bella massaria pe segnale d''a possessione amorosa. Ma perché 'a Fortuna ha sempre pe vizio 'e guastà 'o filato, 'e sconcecà 'e iuoche e 'e dare 'e naso a tutte 'e buone fonnamiente d''e 'nnammorate, a 'o meglio d''e spasse loro fece arrivà no corriero cu na lettera d''a mamma 'e Cecio, pe 'a quale scriveva che, se non correva a 'a medesema pedata a vederela, no l'averria trovata viva, perché tirava quanto poteva e ste-\nva 'mpizzo d'arrivà a 'o rummo e busse 'e ll'arfabeto vitale. Cecio, a sta mala nova, dicette a Renza: «Core mio, 'o negozio è 'e 'mportolanzia e besogna corre' 'e poste pe arrivà a tiempo; però trattienete cinco o sei iuorne a sto palazzo, ca torno, o manno subeto a pigliarete». Sentuto Renza st'ammara nova sbottanno a chiagne' 'e respose: «Oh negrecata 'a sciorte mia, e comme priesto è calata a 'a feccia 'a votte d''e guste mieie! comm'è vasciato a 'a fonnariglia 'o pignato d''e spasse! comm'è arrivato a 'a remmasuglia 'o sportone d''e contiente mieie! scura me, ca se ne vanno pe l'acqua a bascio 'e speranze, me resceno a vrenna 'e designe e s'è resoluta 'n fummo ogne sfazione mia! appena aggio 'nzeccato a 'e lavra sta sauza riale che m'è 'nzoccato 'o muorzo, appena aggio puosto 'o musso a sta fontana 'e docezza che m'è 'ntrovolato 'o gusto, appena aggio visto spontà 'o sole che pozzo dice' bonanotte, zio pagliariccio!». Cheste ed autre parole scevano dall'arche torchische 'e chelle lavra a spercià l'arma 'e Cecio, quanno isso 'e dicette: «Stà zitto, o bello palo d''a vita mia, o chiara lanterna 'e st'uocchie, o iacinto confortativo 'e sto core, ca sarraggio 'e priesto retuorno e non porranno fare 'e miglia 'e lontananza ch'io m'arrasse no parmo 'e ssa bella perzona, non porrà fare 'a forza d''o tiempo ch'io faccia sautà 'a mammoria toia da sta catarozzola! chietate, reposa sto cellevriello, asciuca st'uocchie e tieneme 'n core!». Cossì decenno se mese a cavallo e commenzaie a galoppà verso 'o regno. Renza, che se vedde chiantata comm'a cetrulo, s'abbiaie retomano pe 'e pedate 'e Cecio e, spastorato no cavallo che trovaie a pasce' miezo a no prato, se mese a corre' pe 'a pista 'e Cecio. E, trovanno pe 'a strata no guarzone 'e no remito, scese da cavallo e, datole 'e vestite suoie, ch'erano tutte guarnute d'oro, se fece dare 'o sacco e 'a corda che portava e puostosello 'n cuollo e\ncentase cu chella funa, che cegneva l'arme c entilommo mio!» E Cecio 'e respose: «Buono venuto, patreciello mio! da dove se vene? e dove site abbiato?». E Renza respose: Vengo da parte a dove sempre 'n chianto stace na donna, e dice, «O ianco viso deh, chi me t'ha levato da 'o canto?». Sentuto chesto, Cecio dicette a chillo che se credeva no guagnone: «O bello giovane mio e quanto m'è caro 'a compagnia toia! però famme no piace' e pigliate 'e visole meie: non me te partì mai da 'o shianco e 'e vota 'n vota vamme repetenno sti vierze, ca me tilleche propio 'o core!». Cossì, cu 'o ventaglio d''e chiacchià ventoliannose pe 'o caudo d''o cammino, arrivaro a Vigna Larga, dove trovaro che 'a regina, avenno 'nzorato a Cecio, cu sta rasa l'aveva mannato a chiammà e già 'a moglie' steva a ll'ordine aspettannolo. Dove arrivato che fu Cecio, pregaie 'a mamma a tene' a 'a casa e a trattà comme a no fratiello suio sto figliulo che l'aveva accompagnato e, remasa contenta, 'a mamma 'o fece stare sempre a canto ad isso e magnà a tavola soia cu 'a zita. Conzidera mo che core faceva 'a negra Renza e si ne gliotteva noce vommeca! cu tutto chesto, 'e vota 'n vota leprecava 'e vierze che piacevano tanto a Cecio. Ma, levato 'e tavole e retiratose 'e zite a no retretto pe parlà da sulo a sulo, avenno campo Renza 'e sfocà sola 'a passione d''o core, trasuta drinto a n'uorto ch'era 'n chiano d''a sala e retiratose sotto a no cieuzo, cossì commenzaie a gualiarese: «Ohimè, Cecio crudele, chesta è l'a mille grazie 'e ll'ammore che te porto? chesta è 'a gran merzé d''o bene che te voglio? chisto è 'o veveraggio 'e ll'affrezzione che te mostro? eccote chiantato patremo, lassato 'a casa, scarpisato 'o 'nore e datome 'm\npote' 'e no cane perro pe vedereme stagliato 'e passe, serrato 'a porta 'n faccie e auzato 'o ponte quanno credeva piglià dominio 'e ssa bella fortezza! pe vedereme scritto a 'a gabella d''a sgratitudene toia, mentre me pensava 'e stare chietamente a 'a Dochesca d''a grazia toia! pe vedereme fatto 'o iuoco d''e peccerille, Banno e commannamiento da parte 'e mastro Iommiento, mentre me 'magenava 'e ioquà ad Anca Nicola cu tico! aggione semmenato speranze e mo recoglio casecavalle! aggione iettato rezze 'e desiderio, e mo tiro 'n terra arene 'e sgratetudene! aggione fatto castielle 'n aiero pe schiaffà, tuppete, 'e cuorpo 'n terra! ecco 'o cagno e scagno che recevo! ecco 'a pariglia che m'è data! ecco 'o pagamiento che ne porto! aggio calato 'o cato a 'o puzzo d''e voglie amorose e me n'è restata 'a maneca 'mano; aggio spaso 'a colata d''e designe mieie e me 'nc'è chiuoppeto a cielo apierto; aggio puosto a cocinà 'o pignato d''e pensieri a 'o fuoco d''o desiderio e me 'nc'è cascata 'a folinia d''e desgrazie! ma chi credeva, o cagna-vannera, ca 'a fede toia s'avesse da scoperì a rammo? ca 'a votte d''e prommesse calasse a 'a feccia? 'o pane d''a Bona pigliasse 'e muffa? bello tratto d'ommo da bene, belle prove 'e perzona 'norata, bello termene 'e figlio 'e re! coffiareme, 'mpapocchiareme, 'nsavorrareme, facennome 'a cappa larga pe fareme trovà curto 'o ieppone, promettereme mare e munte pe schiaffareme drinto a no fuosso, fareme 'e facce lavate perché io me trovasse 'o core nigro! o prommesse 'e viento, o parole 'e vrenna, o ioramiente 'e meuza zoffritta! eccote ditto quatto 'nante che fosse 'n sacco; eccote ciento miglia da rasso, mentre io me credeva esse' arrivato a casa 'e barone! ben se pare ca parole 'e sera 'o viento 'e mena! ohimè, dove penzava esse' carne ed ogne cu sto crodele sarraggio cod isso comme cane e gatte; dove me 'magenava d'esse' chilleto e cocchiara cu sso cane perro sarraggio cod isso comme cervone e\nruospo, perché non porraggio soffrì c'autro cu no cinquantacinco 'e bona fortuna me leve pe mano 'a primera passante d''e speranze meie; non porraggio sopportà che me sia dato sto schiacco matto! o Renza male abbiata, và te fida, và te 'mprena 'e parole d'uommene! uommene senza legge, senza fede, negra chi se 'nce mesca, trista chi se 'nce attacca, sbentorata chi se corca a 'o lietto largo che te soleno fare! ma non te curà: tu sai ca chi gabba peccerille fa 'a morte d''e grille; tu sai ca a 'a banca d''o cielo non ce so' scrivane marranchine, che 'mbrogliano 'e carte! e quanno manco ti cride, venarrà 'a ciornata toia, avenno fatto sto iuoco 'e mano a chi t'ha dato se stessa 'n credenza pe receve' sta mala sfazione 'n contante! ma non me n'adono ca conto 'a ragione a 'o viento, sospiro 'macante, sospiro 'm pierdeto e me lamento matola? isso stasera sauda 'e cunte cu 'a zita e rompe 'a taglia ed io faccio 'e cunte cu 'a Morte e pago 'o debeto a 'a Natura; isso starrà a no lietto ianco e adoruso 'e colata, io drinto na scura vara e fetente d'accise; isso ioquarrà a Scarreca 'a votte cu chella bona asciortata d''a zita ed io farraggio a Compagno mio feruto so' schiaffannome no spruoccolo appontuto a 'e filiette pe dare masto a 'a vita!». E dapo' cheste ed autre parole 'e crepantiglia, essenno oramai l'ora 'e menà 'e diente, fu chiammato a 'a tavola, dove 'e 'ngrattinate e 'e spezzate l'erano arzeneco e tutomaglio, avenno autro 'ncapo che voglia 'e mazzecà, autro 'e ieva pe 'o stommaco che appetito 'e 'nchì 'o stommaco, tanto che vedennola Cecio cossì penzosa ed appagliaruta 'e dicette: «Che vo' dire che non fai 'nore a ste vivanne? ched hai? che pienze? comme te siente?». «Non me sento niente bona», respose Renza, «né saccio si è 'nnegestione o vertigine». «Fai buono a perde' no pasto», leprecaie Cecio, «ca 'a dieta è 'o chiù ottemo tabacco d'ogne male; ma si t'abbesogna 'o miedeco, mannammo a chiammà no dottore d'aurina, c'a\n'a facce sulo, senza toccà 'o puzo, canosce 'e 'nfermetate d''e gente». «Non è male 'e rezette», respose Renza, «ca nesciuno sa 'e guai d''a pignata si no 'a cocchiara». «Iesce no poco a piglià aiero», dicette Cecio. E Renza: «Quanto chiù veo, chiù me schiatta 'o core». Accossì, parlanno parlanno fornette 'o magnà e venne l'ora 'e dormì. E Cecio, pe sentì sempre 'a canzona 'e Renza, voze che se corcasse a no lietto 'e repuoso drinto 'a cammara stessa dove s'aveva da corcà cu 'a zita e a bota a bota 'o chiammava a repete' 'e stesse parole, ch'erano pognalate a 'o core 'e Renza e frosciammiento a 'e chiocche d''a zita, tanto che stette e stette e a 'a fine, sbottanno, dicette: «M'avite rutto 'o tafanario cu sso ianco viso! che negra musica è chesta? oramai è rammo 'e vesentierio a durarela tanto, vasta na poco, poffà 'o munno! e che l'avite pigliato a scesa 'e testa a leprecà sempre na stessa cosa? io me credeva corcareme cu tico pe sentì museca 'e strommiente e non trivole 'e vuce e vì se l'hai pigliata menotella a toccà sempre no tasto! 'e grazia non ne sia chiù, marito mio, e tu caglia, ca fiete d'aglie, e lassace arrechià no poco!». «Sta zitto, moglie' mia», respose Cecio, «ca mo rompimmo 'o filo d''o parlà!». E, cossì decenno, 'e dette no vaso cossì forte che se sentie no miglio 'o schiasso, tanto che 'o rommore d''e lavra loro fu truono a 'o pietto 'e Renza, 'a quale appe tanto dolore che, curze tutte 'e spirete a dare soccurzo a 'o core, fecero comm'a chillo: 'o sopierchio rompe 'o copierchio, pocca fu tale e tanto 'o concurzo d''o sango, che affocatola stese 'e piede. Cecio, comm'appe fatto quatto gnuognole a 'a zita, chiammaie sotto voce Renza, che l'avesse leprecato chelle parole che 'e piacevano tanto; ma non sentennose responne' comme voleva, tornaie a pregarela che 'e desse sto poco 'e gusto, ma, vedenno che non deceva manco na parola, auzannose chiano chiano 'a tiraie pe no vrac-\ncio e, manco responnenno, 'e mese mano a 'a facce ed a 'o toccà d''o naso friddo friddo s'addonaie ch'era stutato 'o fuoco d''o calore naturale 'e chillo cuorpo. Pe 'a quale cosa sbagottuto e atterruto fece venì cannele e, scopierto Renza, 'a canoscette a no bello niego c'aveva 'miezo a 'o pietto ed, auzanno 'e strille, commenzaie a dice': «Che vide, o nigro Cecio? che t'è socciesso, sventorato? che spettacolo te sta 'nanze a ll'uocchie? che roina t'ha dato 'ncoppa a 'e ionte? o shiore mio, chi t'ha cu ll'uto? o locerna mia, chi t'ha stutata? o pignato d''e guste d'Ammore, e comme sì iuto pe fora? chi t'ha derropato, o bella casa d''e contentezze meie? chi t'ha stracciato, o carta franca d''e piacì mieie? chi t'ha mannato a funno, o bella nave d''e spasse 'e chisto core? o bene mio, che a 'o chiude' 'e ssi bell'uocchie è falluta 'a poteca d''e bellezze, hanno levato mano 'e facenne d''e Grazie ed è iuto a votà ossa a 'o Ponte Ammore, a 'o partì 'e ssa bell'arma s'è perduta 'a semmenta d''e belle, s'è guastata 'a stampa d''e cianciose, né se trova chiù 'a vusciola pe 'o maro d''e docezze amorose! oh danno senza reparo, oh striverio senza comparazione, oh ruina senza mesura! và stirate 'o vraccio, mamma mia, c'hai fatto na bella prova a strafocareme, perch'io perdesse sto bello tresoro! che farraggio, negrecato, 'nsensiglio 'e piace', nietto 'e consolazione, leggiero 'e gusto, granne 'e sfazione, sbriscio 'e spasso, screspato 'e contento? non crede', vita mia, che voglia senza te restà pe stimmolo a 'o munno, ca te voglio secotià e piglià ad assedio dovonca vai e a sfastio d''e garge d''a Morte 'nce coniognerrimmo 'nsiemme e, si t'aveva pigliato a compagna d'affizio a 'o lietto mio, te sarraggio caratario a 'a sebetura, e no stisso spetaffio contarrà 'a desgrazia 'e tutte duie!». Cossì decenno deze 'e mano a no chiuovo e se fece na cura sconfortativa sotto 'a zizza mancina, pe 'a quale\nspilaie cu no curzo 'a vita, lassanno 'a zita fredda e ielata, che, comme potte scioglie' 'a lengua e scapolà 'a voce, chiammaie 'a regina. 'A quale corse a 'o remmore cu tutta 'a corte e, visto 'o negro socciesso d''o figlio e 'e Renza, e sentuto 'a causa 'e sto fracasso, non ce lassaie zervola sana a 'a catarozzola e, sbattenno comme a pesce fore 'e ll'acqua, chiammaie crudele 'e stelle c'avevano chiuoppeto a 'a casa soia tante desgrazie e mardecenno 'a scura vecchiezza che l'aveva stipato a tante ruine. E dapo' fatto no granne strillatorio, sbattetorio, scigliatorio e sciabaccorio, facenno schiaffà tutte duie drinto na fossa 'nce fece scrive' tutta l'ammara storia d''e fortune loro. Ne 'o quale tiempo 'nce venne arrivanno 'o re, patre 'e Renza, 'o quale, ienno pe 'o munno cercanno 'a figlia che se n'era foiuta, scontraie 'o guarzone d''o remito, che ieva vennenno 'e vestite suoie e 'e dicette 'o fatto, comme secotiava 'o prencepe 'e Vigna Larga. E ionze a tiempo c'avenno metuto morte 'e spiche 'e ll'anne suoie 'e volevano 'nfossà; e, vedennola e canoscennola e chiagnennola e sospirannola, iastemmaie l'uosso mastro c'aveva 'ngrassato 'a menestra d''e roine soie, che, avennolo trovato a 'a cammara d''a figlia e reconosciutolo pe strommiento 'e sto ammaro scuoppo, aveva verificato cu sto delitto 'n gene', anze in spezie, 'o tristo agurio 'e chille sagliemanco, 'e quali dicettero che pe n'uosso mastro aveva da morì, vedennose chiaramente ca quanno 'o malanno vo' venì trase pe 'e spaccazze d''a porta»."
  },
  {
    "text": "SAPIA LICCARDA TRATTENEMIENTO QUARTO DE LA IORNATA TERZA Sapia cu 'o 'nciegno suio essenno lontano 'o patre se mantene 'norata cu tutto 'o male assempio d''e sore; burla 'o 'nammorato e, previsto 'o pericolo che passava, repara a 'o danno ed a ll'utemo 'o figlio d''o re se 'a piglia pe moglie'. Se 'ntrovolaie tutto 'o gusto d''e cunte passate a 'o caso miserabile 'e sti pove' 'nammorate e se stette pe no buono piezzo comme 'nce fosse nata 'a figlia femmena. 'A quale cosa vedenno 'o re dicette a Tolla c'avesse contato quarcosa 'e gusto, pe temperà l'affrezzione d''a morte 'e Renza e 'e Cecio. 'A quale, recevuto 'o commannamiento, se lassai corre' d''a manera che secota: «'O buono iudizio 'e ll'ommo è na brava lanterna pe 'a notte d''e travaglie d''o munno, cu 'o quale se sautano fuosse senza pericolo e se scorreno male passe senza paura. Perzò è meglio assai avere sinno che tornise, ca chiste vanno e veneno e chillo te 'o truove a tutte besuogne. De 'a quale cosa vedarrite na granne sperienza 'int''a perzona 'e Sapia Liccarda, che, cu 'a trammontana secura d''o iudizio scenno da no gorfo granne granne, se reduce a securo puorto. Era na vota no mercante ricco ricco chiammato Marcone, che aveva tre belle figlie, Bella, Cenzolla e Sapia Liccarda; 'o quale, avenno da ire fora pe certe mercanzie e canoscenno 'e figlie più granne pe cavallesse fenestre', 'e 'nchiovaie tutte 'e fenestre e, lassannole n'aniello ped nu cu certe prete che deventavano tutte macchie si chi 'e portava 'n dito faceva triste vregogne, se partette. Ma non cossì priesto fu allontanato da Villa Aperta, che cossì se chiammava chella terra, che accomenzaro a scalià 'e fenestre e ad affacciarese pe 'e portielle, cu tutto che Sapia Liccarda, ch'era 'a chiù picciola, facesse\ncose 'e ll'autro munno e gridasse ca n'era 'a casa loro né Ceuze né Dochesca né funneco d''o Cetrangolo né Pisciaturo, da fare ste guattarelle e coccovaie cu 'e vecine. Era faccefronte 'a casa loro 'o palazzo d''o re, 'o quale aveva tre figlie mascole, Ceccariello, Grazullo e Tore, 'e quale, allommato sta giovenella, ch'era 'e bona vista, commenzaro ad azzennarese cu ll'uocchie, da 'e zinne vennero a 'e vasamane, da 'e vasamane a 'e parole, da 'e parole a 'e prommesse, da 'e prommesse a 'e fatte, tanto che, appontato na sera quanno 'o Sole pe non compete' cu 'a Notte se retira cu 'e 'ntrate soie scalaro tutte tre 'a casa 'e ste sore e remediatose 'e dui fratielle granne cu 'e sore chiù granne, volenno Tore dare 'e mano a Sapia Liccarda essa sfoiette comm'anguilla a na cammara, pontellannose 'e manera che non fu possibele a farele aperì, tanto che 'o scuro peccerillo contaie 'e muorze a 'e frate e mentre 'e dui carrecavano 'e sacche d''o molino isso tenette 'a mula. Ma venenno 'a matina quanno l'aucielle trommettie' 'e ll'Arba sonano tutte a cavallo perché se mettano 'n sella l'ore d''o iuorno se ne iettero, chille tutte alliegre d''a sfazione recevuta e chisto tutto sconzolato pe 'a mala notte passata, e 'e doi sore scettero subeto prene. Ma fu male prenezza pe lloro, tante 'nce ne dicette 'a Sapia Liccarda, che non tanto chelle abbottavano 'e iuorno 'n iuorno quanto essa sbottava d'ora n'ora, concrodenno sempre ca chella panza 'e rammarro aveva da portà a loro guerra e roina e che, comme tornava da fora 'o patre, se sarriano viste belle pecore a ballà. Ma, crescenno tuttavia 'o desederio 'e Tore parte pe 'a bellezza 'e Sapia Liccarda, parte perché 'e pareva 'e restà affrontato e corrivo, se consertaie cu 'e sore granne 'e farela cade' a 'o mastrillo quanno manco s'avesse penzato e che l'averriano arredotta a irelo a trovà fi' drinto 'a casa soia. Cossì no iuorno chiammata Sapia, 'e dicettero: «Sore mia, 'o fatto fatto è; si 'e conziglie\nse pagassero o costarriano chiù caro o sarriano chiù stimate. Si nui te 'ntennevamo sanamente non averriamo ammosciato 'o 'nore 'e sta casa né 'ngrossato 'o ventre comme tu vide: ma che remmedio c'è? 'o cortiello è arrivato pe fi' a 'a maneca, 'e cose so' passate troppo 'nanze, è fatto 'o becco a l'oca. Però non ce potimmo 'magginà che 'a collera toia faccia scassone e nce voglia vede' fora 'e sto munno e, si non pe nui, a 'o manco pe ste pove' criature, che avimmo a 'o ventre, te moverrai a compassione d''o stato nuostro». «Sa 'o cielo», respose Sapia Liccarda, «quanto me chiagne 'o core 'e st'arrore c'avite fatto, penzanno a 'a vregogna presente ed a 'o danno che v'aspettate quanno, tornanno, patremo trovarrà sto mancamiento a 'a casa soia; e pagarria no dito d''a mano e non fosse socciesso sto negozio. Ma pocca 'o diascance v'ha cecato, vedite che pozzo fare, puro che 'nce sia 'o 'nore mio: ca 'o sango non se pò fare latte natte, e a ll'utemo 'e ll'utemo me tira 'a carne e 'a pietate d''o caso vuostro mi tilleca, che mettarria 'a vita stessa pe remmedià a sto fatto». Parlato c'appe Sapia resposero 'e sore: «Non desiderammo autro signale 'e ll'affrezzione toia si no che 'nce abbusche no poco 'e pane 'e chello che magna 'o re, perché 'nce n'è venuto no tale sfiolo, che si non ce cacciammo sto desiderio è pericolo 'e nasce' quarche panella 'm ponta 'o naso d''e nennille. Però si sì cristiana, crai matino 'e notte fance sto piace', che te calarrimmo pe chella fenestra da dove sagliettero 'e figlie d''o re, che te vestarrimmo da pezzente e non sarrai canosciuta». Sapia Liccarda, compassionevole 'e chelle pove' criature, puostose no vestito tutto cencioluso e no pettene 'e lino armacuollo, quanno 'o Sole auza trofei 'e luce pe 'a vittoria guadagnata contra 'a Notte, ieze a 'o palazzo d''o re, cercanno no poccorillo 'e pane e mentre,\navuta 'a lemosena, voleva sciresenne, Tore, che steva cu 'a malizia 'e ll'appontamiento, subeto 'a canoscette. Ma volennole dare 'e mano, essa tutto a no tiempo votatose 'e schena 'e fece dare 'e mano 'ncoppa a 'o pettene, che se rascagnaie 'e bona manera, tanto che ne stette na mano 'e iuorne stroppiato. Avuto 'o pane 'e sore, ma, cresciuta 'a famme a 'o povero Tore, se tornattero a confarfà e fra doi autre iuorne tornaro 'e prene a fare 'o stimmolo a Sapia ca l'era venuto golio 'e doi pera d''o giardino d''o re. E 'a scura sore puostose n'autro vestito defferente iette a 'o giardino reale, dove trovai Tore, 'o quale subeto allommaie 'a pezzente e, 'ntiso ca cercava 'e pera, voze 'e perzona saglì 'ncoppa a n'arvolo, e, tirato na mano 'e pera 'n sino a Sapia, quanno isso voze scenne' pe darele 'e mano essa levaie 'a scala, lassannolo 'm piergolo a gridà a 'e ciaole, che si n'arrevava scasualmente no giardeniero a cu ll'ere doi lattuche 'nconocchiate, che l'aiutaie a scenne', isso 'nce steva tutta 'a notte. Pe 'a quale cosa, magnatose 'e mano a diente, menacciaie 'e farene resentemiento granne. Ora, comme voze 'o cielo partoruto 'e sore dui belle paciune, dicettero a Sapia: «Nui simmo roinate affatto, bella fegliola mia, si tu non te resuorve d'aiutarence, perché poco pò stare a tornà messe' nuostro e, trovanno sto male servizio a 'a casa, 'o manco piezzo sarrà l'arecchia. Perzò scinne a bascio, ca te proiarrimmo drinto a no cuofano sti peccerille e tu 'e porta a 'e patre loro, che n'aggiano penziero». Sapia Liccarda, ch'era tutta ammore, si be' 'e parze a forte 'e portà sto travaglio pe l'asenetate d''e sore, tuttavota se lassaie arreduce' 'e scenne' a bascio e, fattose calà 'e figliule, 'e portaie a 'e cammà d''o patre, dove, non trovannolo, 'e mese nu pe lietto, secunno s'era destramente 'nformata e, trasuto a 'e camme'\n'e Tore, mese na grossa preta a 'a travacca soia e se ne tornaie a 'a casa. Ma, venute 'e princepe a 'e camme' loro e trovato sti belle fegliule cu 'e nomme d''e patre scritte a na cartoscella e cosute 'm pietto, appero n'allegrezza granne e Tore tutto annozzato, essenno iuto a corcarese, mentre isso perzì n'era stato digno d'avere na razza, a 'o iettà che se fece 'ncoppa a 'o lietto deze 'e catarozzola a 'a preta 'e tale manera che se fece no gruosso vruognolo. Fra sto tiempo tornaie 'o mercante da fore, 'o quale, visto l'anella d''e figlie e trovanno chille d''e doi chiù granne tutte macchiate, fece cose mardette e già voleva mette' mano a fierre e tormentà e mazzià tutte pe scoprì 'o fatto, quanno 'e figlie d''o re 'e cercaro 'e figlie pe moglie'. 'O quale non seppe che l'era socciesso e se teneva delleggiato: a ll'utemo, 'ntiso 'o negozio passato fra loro e d''e figlie avute, se tenne felice 'e bona sciorte; e cossì s'appontaie 'a sera 'e fare 'e nozze. Sapia, che se menava 'a mano pe 'o stommaco e sapeva 'e strazie fatte a Tore, si be' se 'ntese cercà cu tanta 'stanzia, tuttavota se 'magenaie ca ogn'erva non è menta e ca non era senza pile 'o manto: pe 'a quale cosa fece subeto na bella statola 'e pasta 'e zuccaro e, postola drinto no granne sportone 'a coperze cu cierte vestite. E fattose 'a sera balle e feste, essa, trovatose certa scusa ca l'era pigliato no sopressauto 'e core, se ne ieze 'mprimma 'e tutte a 'o lietto, dove, fattose portà 'a sporta cu scusa 'e mutarese e corcata 'a statola drinto 'e lenzole, essa se mese dereto 'o sproviero aspettanno l'eseto d''o negozio. Ma, venuta l'ora che 'e zite se vozero corcà, Tore, arrivato a 'o lietto suio e credennose che 'nce fosse Sapia corcata, 'e decette: «Mo me pagarrai, cana perra, 'e disguste che m'hai dato! mo vedarraie quanto 'mporta no grillo a compete' cu n'alefante! mo scontarrà na tutte! e te voglio allecordà 'o pettene d''o lino, 'a scala\nlevata dall'arvolo e tutte l'autre deschite che m'hai fatto». E cossì decenno, caccianno mano a no pognale, 'a sperciaie da banna a banna, e, non contento 'e chesto, dicette ancora: «Mo me ne voglio zocà perzì 'o sango!». E, levato 'o pognale 'e pietto a 'a statola e liccatolo, sentette 'o doce e l'adore d''o musco che t'ammorbava. Pe 'a quale cosa, pentuto d'avere sficcagliato na giovane cossì 'nzoccarata ed addorosa, commenzaie a gualiarese d''a furia soia decenno parole da stennerì 'e prete, chiammanno 'e fele 'o core, 'e tuosseco 'o fierro, c'avevano potuto affenne' na cosa cossì doce e soave. E dapo' luonghe lamiente, fattose tirà pe capezza da 'a desperazione, auzaie 'a mano cu 'o stisso pognale pe sbennegnarese. Ma Sapia fu lesta a scire da dove steva, tenennole 'a mano e decennole: «Ferma, Tore, vascia ste mano, ecco no piezzo 'e chella che chiagne! eccome sana e viva pe vederete vivo e verde, né me tene' pe zerrone cuoiero 'e montone si t'aggio straziato e fatto quarche despiace', ch'è stato solamente pe fare sperienza e scannaglio d''a costanza e d''a fede toia» e che st'utemo 'nganno l'aveva puosto 'n opera pe arremmedià a 'e furie 'e no core sdegnuso e perzò 'e cercava perdonanza 'e quanto era passato. 'O zito, abbracciannola cu granne ammore, se 'a fece corcà a canto, facenno pace e, sapennole dapo' tante travaglie chiù doce 'o gusto, stimmaie assai chiù 'o poco retiramiento d''a moglie' che 'a tanto prontezza d''e cainate, perché, secunno dicette chillo poeta, né nuda Citarea, né Cinzia arravogliata: 'a via 'e miezo sempre fu prezzata»."
  },
  {
    "text": "LO SCARAFONE, LO SORECE E LO GRILLO TRATTENEMIENTO QUINTO DE LA IORNATA TERZA Nardiello è mannato tre vote da 'o patre a fare mercanzia cu ciento docate 'a vota e tutte 'e vote accatta mo no sorece, mo no scarafone e mo no grillo; e cacciato pe chesto da 'o patre, arriva dove sananno pe miezo 'e st'anemale 'a figlia 'e no re, dapo' varie socciesse, 'e deventa marito. Laudaro assai 'o prencepe e 'a schiava 'o iodizio 'e Sapia Liccarda, ma assai chiù laudaro Tolla, che aveva saputo cossì buono proie' sto fatto che parze ad ogne nu 'e c'esse' presente; e perché, secotanno l'ordene d''a lista, soccedeva Popa a parlà, essa se portaie da Orlanno, decenno 'e sta manera: «'A Fortuna è femmena pontegliosa e fuie 'a facce d''e sapute perché fanno chiù cunto d''e votate 'e carte che d''e girate 'e na rota e perzò prattica volentie' cu 'gnorante e da poco e non se ne cura ped avere nore prebeo 'e spartì 'e bene suoie a vozzacchie, d''o muodo che ve farraggio sentì 'int''o cunto che secoteia. Era na vota a 'o Vommaro no massaro ricco ricco, chiammato Miccone, che aveva no figlio chiammato Nardiello, 'o quale era 'o chiù sciaurato caccial'a-pasce' che se trovasse mai a 'a permonara d''e vozzacchie: tanto che 'o scuro patre ne steva ammaro e negrecato, che non sapeva 'e che muodo né 'e che manera 'nnirizzarelo a fare cosa a leviello e che fosse a lenza. Si ieva a 'a taverna a scrofonià cu 'e compagne alivente era fatto corrivo, si pratticava cu male femmene pigliava 'a peo carne e 'a pagava contr'assisa, si ioquava pe 'e varattarie 'e facevano 'a pizza, 'o mettevano 'miezo e se 'e pigliavano sfritte sfritte, 'e manera che, 'e vaga e\n'e riesto, ne aveva frosciato 'a metate d''a robba paterna. Pe 'a quale cosa Miccone faceva sempre arme a castiello, gridanno, ammenaccianno e decenno: «Che te pienze fare, sbaraglione? non vide ca 'a robba mia oramai se ne vace pe l'acqua a bascio? lassa, lassa ste mardette ostarie, che commenzano cu nomme 'e nemice e fenisceno cu segnefecato 'e male! lassale, ca so' mingrania d''o cellevriello, dropesia d''a canna e cacarella d''a vorza! lassa, lassa sto scommenecato iuoco, che mette a riseco 'a vita e se roseca 'a robba, che ne votta 'e contente e ne fruscia 'e contante, dove 'e zare te arreduceno 'n zero e 'e parole t'assottigliano comm'a pirolo! lassa, lassa 'e vordellià pe sse male razze, figlie d''o brutto peccato, dove spanne e spinne! pe na perchia consumme 'e purchie e pe na carne sfatta spanteche, redducennote dove n'uosso spunteche, ca non so' meretrice, ma no maro trace, dove sì pigliato da' Turche! allontanate dalle accasiune, ca te scraste da 'o vizio: remota 'a causa, desse chillo, se remmove l'effetto. Eccote perzò sti ciento docate: và a 'a fera 'e Salierno e accattane tante ienche, ca 'n capo 'e tre o quatto anne farrimmo tante vuoie; fatte 'e vuoie, 'nce mettarrimmo a fare 'o campo; fatto 'o campo, 'nce darrimmo a fare mercanzia 'e grano e si 'nce 'matte na bona carestia mesurarrimmo 'e scute a tommola e quanno mai autro te compro no titolo 'ncoppa na terra 'e quarche ammico e sarrai tu puro tritolato comm'a tante autre. Perzò attienne, figlio mio, ca ogne cosa capo ha, chi no accomenza non secoteia». «Lassa fare a sto fusto», respose Nardiello, «ca mo saccio 'o cunteciello mio, ca aggio fatto pe tutte regole!». «Cossì voglio io», leprecaie 'o patre e, sborzatole 'e tornise, s'abbiaie a 'a vota d''a fera. Ma non fu arrivato a ll'acche 'e Sarno che, drinto no bello voschetto d'urme, a pede na preta che pe remmedio 'e no rettorio perpetuo d'acqua fresca s'era 'ntorneiata 'e frunne d''o-\nlera, vedde na fata che se iocoliava cu no scarafone, 'o quale sonava 'e manera na chitarrella che se l'avesse sentuto no spagnuolo averria ditto ch'era cosa sopervosa e granniosa. 'A quale cosa visto Nardiello se fermai comme 'ncantato a sentì, dicenno ca averria pagato na visola ed avesse avuto n'anemale accossì vertoluso: a 'o quale dicette 'a fata che si l'avesse pagato ciento docate 'nce l'averria dato. «Maie a meglio tiempo 'e chisto», respose Nardiello, «ca l'aggio prunte e leste!». E, cossì decenno, 'e iettaie 'n zino 'e ciento docate e, pigliatose 'o scarafone drinto a no marzapaniello, corze a 'o patre cu n'allegrezza che 'e saglieva da l'ossa pezzelle, decenno: «Ora mo vedarrai, messe' mio, s'io so' ommo 'e 'nciegno e saccio fare 'o fatto mio, pocca, senza stracquareme pe fi' a 'a fera, aggio trovato a meza strada 'a sciorte mia e pe ciento docate aggio avuto sta gioia!». 'O patre, sentenno sto parlà e vedenno 'a scatolella, tenne pe cierto c'avesse 'o figlio accattato quarche branchiglio 'e diamante, ma, aperto 'a cassetella e visto 'o scarafone, 'o scuorno d''o corrivo e 'o dolore d''o 'nteresse foro dui mantece che 'o fecero abbottà comm'a ruospo e, volenno Nardiello contà 'a virtù d''o scarafone, non fu possibele mai che 'e facesse dire parola, decennole sempre: «Stà zitto, appila, chiude ssa vocca, ammafara, non pipità, razza 'e mulo, iodizio 'e cavallo, capo d'aseno! ed a sta medesima pedata torna 'o scarafone a chi te l'ha vennuto e cu sti ciento autre docate che te dongo comprane tutte ienche, tornanno subeto e vì che non te cecasse 'o Brutto fatto, ca te ne faccio mancià 'e mano a diente!». Nardiello, pigliatose 'e denà, s'abbiaie verzo 'a Torre 'e Sarno ed arrivato a 'o medesimo luoco trovaie n'autra fata, che pazziava cu no sorece che faceva 'e chiù belle motanze 'e ballo che mai potisse vede'. Nardiello, stato no piezzo attoneto a vede' 'e dainette, 'e conte-\nnenzie, 'e crapiole, 'e pontate e 'e scorzete 'e sto animale, appe a spiretà ed addemannaie a 'a fata si 'o voleva venne', che l'averria dato ciento docate. 'A fata azzettaie 'o partito e, pigliatose 'e frisole, 'e dette 'o sorece drinto 'a scatola. E, tornato a 'a casa soia, mostraie a 'o nigro Miccone 'a bella compra fatta; 'o quale fece cose mardette, sbattenno comm'a no purpo mazziato, sbruffanno comm'a no cavallo fantasteco e, si non era pe no compà che se trovaie a sto greciglio, l'averria pigliato bona 'a mesura d''o scartiello. All'utemo 'o patre, ch'era 'nfomato 'e bona manera, pigliato ciento autre docate 'e dicette: «Avvierte a non fare chiù d''e toie, ca non te resce 'a terza. Và donca a Salierno e compra 'e ienche, ca pe l'arma d''e muorte mieie, si tu 'a sgarre, negra mammata che te figliaie!». Nardiello cu 'a capo vascia sfilaie a 'a vota 'e Salierno ed, arrivato a 'o stisso luoco, trovaie n'autra fata, che se pigliava sfizio cu no grillo, 'o quale cantava cossì docemente che faceva addormentà 'e perzone. Nardiello, che sentette sta nova foggia 'e roscegniuolo, 'e venne subeto golio 'e fare sta mercanzia ed accordatose pe ciento docate se 'o mese drinto na gaiolella fatta 'e cocozza longa e sproccole e se ne tornaie a 'o patre. 'O quale, vedenno 'o terzo male servizio, 'e scappaie 'a pacienzia e dato 'e mano a no tutaro 'o frusciaie 'e bona manera, che fece chiù 'e Rodamonte. Nardiello, quanno 'e potte scappà da 'e granfe e pigliatose tutte tre st'anemale, sfrattaie da chillo paiese e toccaie a 'a vota 'e Lommardia, dove 'nc'era no gran segnore, chiammato Cenzone, 'o quale aveva na figlia uneca c'aveva nomme Milla, che pe certa 'nfermetate l'era venuta tanta malenconia che pe 'o spazio 'e sette anne continue non s'era vista ride'; tanto che desperato 'o patre, dapo' avere tentato mille remmedie e spiso 'o\ncuotto e 'o crudo, fece iettà no banno: che chi l'avesse fatta ride' 'nce l'averria data pe moglie'. Nardiello, che sentette sto banno, 'e venne 'n crapiccio 'e tentà 'a sciorte soia e, iuto 'nante a Cenzone, s'offerse 'e fare ride' Milla. A 'o quale respose chillo signore: «Stà 'n cellevriello, o cammarata, ca si po' non te resce 'o fatto 'nce iarrà 'a forma d''o cappuccio!». «Vagace 'a forma e 'a scarpa!», leprecaie Nardiello, «ch'io me 'nce voglio provà, e vengane chello che venì vole!». 'O re, fatto venì 'a figlia e sedutose sotto 'o bardacchino, Nardiello cavaie da 'a scatola 'e tre animale, 'e quale sonaro, ballaro e cantaro cu tanta grazia e cu tante squasenzie che 'a regina scappaie a ride', ma chianze 'o prencipe drinto a 'o core suio, pocca 'n virtù d''o banno era astritto 'e dare na gioia d''e femmene a 'a feccia 'e ll'uommene. Ma, non potenno darese arreto d''a prommessa, dicette a Nardiello: «Io te do figliama e 'o stato pe dote, ma cu patto che si tu non consumme fra tre iuorne 'o matremonio io te faccio mancià da 'e liune». «N'aggio paura», dicette Nardiello, «ca fra sto tiempo songo ommo 'e consummà 'o matremonio, figliata e tutta 'a casa toia!». «Adaso, ca iammo, dicette Carcariello, c'a 'a prova se canosceno 'e mellune!». Fatto adonca 'a festa e venuta 'a sera quanno 'o Sole comm'a mariuolo è portato cu 'a cappa 'ncapo a 'e carce' 'e ll'Occedente 'e zite se iezero a corcà: ma perché maliziosamente 'o re fece dare l'addormio a Nardiello, non fece autro tutta 'a notte che gronfià. 'A quale cosa continuato 'o secunno e 'o terzo iuorno, 'o re 'o fece iettà a 'o serraglio d''e liune, dove Nardiello, vedennose arreddutto, aperze 'a scatola 'e ll'anemale, decenno: «Pocca 'a sciorte mia m'have carriato cu n'ammaro straolo a sto nigro passo, non avenno autro che ve lassà, o belle anemale mieie, io ve faccio franche, azzò pozzate ire dove ve pare e piace»\nL'animale, comme foro scapole, comenzaro a fare tante bagattielle e ioquarielle che 'e liune remasero comme statole; 'ntanto parlaie 'o sorece a Nardiello, ch'era già cu 'o spireto a 'e diente, decennole: «Allegramente, patrone, ca si be'nce hai dato libertà, nui te volimmo esse' chiù schiave che maie, pocca 'nce hai cevato cu tanto ammore e conservato cu tanta affrezzione ed a ll'utemo 'nce hai mostrato signo 'e tanto svisciolamiento cu farence franche. Ma non dubità: chi bene fa bene aspetta; fa bene e scordatenne. Ma sacce che nui simmo fatate e, pe farete vede' si potimmo e valimmo, vienence appriesso, ca te cacci da sto pericolo». Ed abbiannose Nardiello dereto 'o sorece fece subeto no pertuso quanto 'nce capesse n'ommo, pe 'o quale cu na sagliuta a scaletta 'o portaro 'ncoppa a 'o sarvo; dove, mettennolo drinto a na pagliara, 'e dicettero che 'e commannasse tutto chello che desiderava, ca no averriano lassato cosa da fare pe darele gusto. «'O gusto mio sarria», respose Nardiello, «che si 'o re ha dato autro marito a Milla, me facissevo tanto 'e piace' 'e non fare consumà sto matremonio, perché sarria no conzomà sta negra vita». «Chesso e niente è tutto nu», resposero l'animale, «stà 'e buon armo ed aspettace a sta capanna, ca mo ne cacciarrimmo 'o fraceto!». E, abbiatose a 'a corte, trovaro che 'o re aveva maritata 'a figlia cu no gran signore todisco e 'a sera stessa se metteva mano a 'a votte. Pe 'a quale cosa l'animale, trasute destramente a 'a cammara d''e zite, aspettaro 'a sera che, fornuto 'o banchetto quanno esce 'a Luna a pasce' 'e rosata 'e Gallinelle se iezero a corcà e perché 'o zito aveva carrecato 'a valestra e pigliato carta soperchia, a pena se 'ncaforchiaie drinto a 'e lenzola che s'addormette comm'a scannato. 'O scarafone, che 'ntese 'o gronfià d''o zito, se ne sagliette chiano chiano pe 'o pede d''a travacca e remorchiatose sotto coperta se 'nficcaie lesto lesto a 'o tafanario d''o zito, servennolo\n'e soppositario 'n forma tale che 'e spilaie 'e manera 'o cuorpo, che potte dice' cu 'o Petrarca d'amor trasse inne nu lichido sottile. 'A zita, che 'ntese 'o squacquarà d''o vesentierio, l'aura, l'odore, 'o refrigerio e l'ombra, scetaie 'o marito. 'O quale, visto cu quale sproffummo aveva 'ncenzato l'idolo suio, appe a morì 'e vregogna ed a crepantà 'e collera ed, auzatose da 'o lietto e fattose na colata a tutta 'a perzona, mannaie a chiammà 'e miedece, 'e quale dettero 'a causa 'e sta desgrazia a 'o desordene d''o banchetto passato. E comme fu 'a sera appriesso, tornatose a consiglià cu 'e cammarie', furo tutte 'e pare' che se 'mbracasse 'e buone panne, pe remmedià a quarche nuovo 'nconveniente; 'a quale cosa fatta se ieze a corcà. Ma, addormentatose 'e nuovo e tornato 'o scarafone a farele 'o secunno corrivo, trovaie ammarrate 'e passe; pe 'a quale cosa tornaie male contento a 'e compagne, decennole comme 'o zito s'aveva fatto repà 'e fasciatore, argene 'e tillecarelle e trince' 'e pezze. 'O sorece, che sentette chesto, dicette: «Viene cu mico e vedarrai si so' buono guastatore a farete 'a schianata!». Ed, arrivato 'ncoppa 'a facce d''o luoco, commenzaie a rosecà 'e panne e a farele no pertuso a leviello 'e ll'autro, pe dove trasenno 'o scarafone 'e fece n'autra cura medecinale 'e manera che fece no maro 'e lichido topazio e l'arabi fumme 'nfettarono 'o palazzo. Pe 'a quale cosa scetatose l'ammorbata zita ed, a 'o lummo 'e na lampa visto 'o delluvio citrino c'aveva fatto deventà 'e lenzole d'Olanna tabiò 'e Venezia giallo onniato, appilannose 'o naso foiette a 'a cammara d''e zitelle e 'o nigro zito, chiammanno 'e cammarie', se fece na longa lammentazione\nd''a disgrazia soia, che cu fonnamiento accossì lubreco aveva commenzato a fermà 'e grannezze d''a casa soia. 'E fammelià suoie 'o confortavano, consigliannolo che stesse 'n cellevriello 'a terza notte, contannole 'o cunto d''o malato pedetaro e d''o miedeco mozzecutolo, 'o quale avennose lassato scappà no vernacchio, 'o miedeco, parlannole letterumme, dicette: «Sanitatibus!»; ma, asseconnanno n'autro, isso leprecaie: «Ventositatibus!», ma, continuanno 'a terza, isso aperse tanto 'e canna e dicette: «Asinitatibus!». Perzò si 'o primmo lavore a musaico fatto a 'o lietto nozziale s'è 'ncorpato a 'o desordene d''o magnà, 'o secunno a 'o malo stato d''o stommaco, pe 'o quale se ll'era scontrato 'o cuorpo, 'o terzo se 'mputarà a natura cacazzara e sarrà cacciato a fieto ed a vergogna. «Non dubità», dicette 'o zito, «ca stanotte, si dovesse crepà, voglio stare sempre a ll'erta, non lassannome vence' da 'o suonno ed otra a chesto pensarrimmo che remmedio potimmo fare ad appilà 'o connutto maistro, azzò non me se dica tre volte cadde ed a 'a terza giacche! Co st'appontamiento adonca, comme venne l'autra notte, cagnato cammara e lietto, 'o zito se chiammaie 'e cammarate, cercannole consiglio circa l'ammafarà 'o cuorpo, che non 'e facesse 'a terza burla, che 'n quanto a 'o stare scetato no l'averriano addormentato tutte 'e papagne che so' a 'o munno. Era fra chiste serviture no giovane che se delettava 'e ll'arte 'e pommardiero: e, perché ognuno tratta d''o mestiero suio, consigliaie a 'o zito a farese no tappo 'e ligno, comme se fa a 'e masche. 'A quale cosa fu subeto stampata ed, acconciatolo comme aveva da stare, se iette a corcà, non toccanno 'a zita, pe paura 'e non fare forza e guastà 'a 'menzione e\nnon chiudenno l'uocchie, pe trovarese lesto ad ogne recercata 'e stommaco. 'O scarafone, che non vedette maie dormì 'o zito, dicette a 'e compagne: «Ohimè, chesta è 'a vota che restammo chiarite e l'arte nostra non 'nce serve pe niente, pocca 'o zito non dorme e non me da luoco a secuteià 'a 'mpresa!». «Aspetta», dicette 'o grillo, «ca mo te servo!», e, commenzanno a cantà docemente, facette addormentà 'o zito. 'A quale cosa visto 'o scarafone corze a farele 'e se stisso serenga, ma, trovata chiusa 'a porta e 'mpeduta 'a strata, tornaie desperato e confuso a 'e compagne, decenno chello che l'era socciesso. 'O sorece, che non aveva autro fine che servì e contentà Nardiello, a chella medesema pedata iette a 'a despenza ed adoranno da fesina a fesina 'mmattette nu arvaro 'e mostarda 'e senapa, dove 'mroscinatose cu 'a coda corze a 'o lietto d''o zito e ne sodonse tutte 'e forgie d''o naso d''o nigro todisco, 'o quale commenzaie a sternutà accossì forte che sbottaie 'o tappo cu tanta furia che, trovannose votato 'e spalle a 'a zita, 'e schiaffaie 'm pietto accossì furiuso che l'appe ad accide'. A 'e strille d''a quale corze 'o re e demannanno che cosa aveva, dicette che l'era stato sparato no pedardo 'm pietto. Se maravigliaie 'o re 'e sto spreposeto, che cu no pedardo 'm pietto potesse parlà, ed, auzato 'e coperte e 'e lenzole, trovaie 'a mena 'e vrenna e 'o tappo d''o masco, c'aveva fatto na bona molegnana a 'a zita, si be' non saccio che 'e facesse chiù danno o 'o fieto d''a porve' o 'a botta d''a palla. 'O re, visto sta schefienzia e 'ntiso ch'era 'a terza lichidazione 'e sto strommiento ch'isso aveva fatto, 'o cacciaie da 'o stato suio e, consideranno ca tutto sto male l'era socciesso pe 'a canetate usata a 'o povero Nardiello, se ne deva 'e punia 'm pietto e mentre, pentuto 'e chello c'aveva fatto, faceva 'o trivolo, se 'e fece 'nanze 'o scarafone, dicennole: «Non te desperà, ca Nardiello\nè bivo e pe 'e bone qualetate soie mereta esse' iennero 'e vostra magnifecenza e si ve contentate che venga, mo 'o mannarrimmo a chiammà». «Oh che singhe 'o ben venuto cu sta nova 'e veveraggio, o bello anemale mio! tu m'haie dato 'a vita, tu m'haie levato da no maro d'affanne, pocca me senteva no rangolo a 'o core d''o tuorto fatto a chillo povero giovene! perzò facitelo venì, ca 'o voglio abbraccià comm'a figlio e darele figliama pe moglie'». Sentuto chesto, 'o grillo zompanno zompanno iette a 'a capanna dove steva Nardiello e, contannole tutto 'o socciesso, 'o fece venì a 'o palazzo reiale, dove 'ncontrato ed abbracciato da 'o re 'e fu consegnata Milla pe mano e, ricevuta 'a fatazione da l'anemale, deventaie no bello giovene, che mannato a chiammà 'o patre da 'o Vommaro stettero 'nsiemme felice e contiente, provanno dapo' mille stiente e mille affanne ca vene chiù 'nt' nu'ora che 'n cient'anne»."
  },
  {
    "text": "LA SERVA D'AGLIE TRATTENEMIENTO SESTO DE LA IORNATA TERZA Belluccia figlia d'Ambruoso d''a Varra, ped esse' obediente a 'o patre facenno 'o gosto suio e pe portarese accortamente 'n chello che l'era stato commannato, deventa maretata, ricca ricca, cu Narduccio, primmogeneto 'e Biasillo Guallecchia, ed è causa che l'autre sore poverelle siano da 'o medesemo dotate e date pe moglie' a l'autre figlie suoi. Non tanto se cacaie 'o nigro zito quanto se pisciaro 'e riso quanno sentettero 'a burla che 'e fece 'o sorece. E sarria durato 'o ride' fi' a l'autra matina, si 'o prencepe non faceva chilleto 'miezo azzò se desse aurecchia a donna Antonella, ch'era lesta 'e chiacchiarià, 'a quale cossì commenzaie a ragioneià: «L'obedienzia è na mercanzia secura che fa guadagno senza pericolo ed è possessione tale che ad ogne stascione te renne frutto. Ve 'o provarrà 'a figlia 'e no povero parzonaro: pe mostrarese obediente a 'o patre suio non sulo apre 'a strata d''a bona sciorta d'essa medesema, ma 'e ll'autre sore, che pe causa soia foro maritate ricche. Era na vota a 'o casale d''a Varra n'ommo rustico chiammato Ambruoso, 'o quale aveva sette figlie femmene, e tutto chello che poteva avere pe mantenerele a 'o 'nore d''o munno era na serva d'aglie. Aveva st'ommo da bene n'ammecizia granne cu Biasillo Guallecchia, ommo ricco 'n funno 'e Resina, 'o quale aveva sette figlie mascole, d''e quale Narduccio, ch'era 'o primmogeneto e l'uocchio 'e... ritro suio, cascaie malato e non se trovava remmedio a 'o male suio, si be' 'a vorza 'e steva sempre aperta. Essenno iuto Ambruoso a visitarelo, 'e fu ademannato da Biasillo quanta figlie aveva. 'O quale, vergognato-\nse 'e direle comme aveva 'nzertato a tanta squacquà, 'e dicette: «Aggio quattro mascole e tre femmene». «S'è cossì», leprecaie Biasillo, «manna nu 'e ssi figlie tuoie a tene' scommerzione a figliemo, ca me ne faie no piace' granne». Ambruoso, che se vedde pigliato 'n sermone, non seppe che se responne' si no azzettaie cu 'a capo e, tornatosenne a 'a Varra, se mese na malanconia da crepà, non sapenno comme comprì cu l'ammico. All'utemo, chiammanno nu ped nu 'e figlie da 'a granne a 'a chiù picciola, ademannai quale 'e loro se contentasse tagliarese 'e capille e vestirese da ommo e fegnerese mascolo pe tene' commerzazione cu 'o figlio 'e Biasillo, che steva malato. A 'e quale parole 'a figlia granne, ch'era Annuccia, rispose: «Da quanno niccà m'è muorto patremo, che me voglio carosà?»; Nora, ch'era 'a seconna, respose: «Ancora non so' maritata e me vuoie vede' carosa?»; Sapatina, ch'era 'a terza, dicette: «Aggio sempre sentuto dice' ca non deveno 'e femmene cauzà vrache»; Rosa, ch'era 'a quarta, respose: «Merregnao, non me 'nce pische a ghire cercanno chello che non hanno 'e speziale, pe trattenemiento 'e no malato!»; Cianna, ch'era 'a chinta, dicette: «Dì a sto malato che se faccia na cura e 'nzagnase, ca non darria no capillo d''e mieie per ciento fila 'e vita d'uommene!»; 'a sesta, ch'era Lella, dicette: «Io so' nata femmena, vivo da femmena e voglio morì da femmena; e non voglio, pe trasformareme 'n ommo fauzario, perde' 'o nomme 'e bona femmena»; l'utema cacanitola, ch'era Belluccia, vedenno 'o patre che ad ogne resposta d''e sore iettava no sospiro, 'e responnette: «Se non vasta trasformareme da ommo pe servirete, deventarraggio n'anemale e me farraggio no pizzeco pe darete gusto!». «Oh che singhe benedetta!», dicette Ambruoso, «ca me daie 'a vita 'n cagno d''o sango che t'aggio dato! ora\nsusso, non perdimmo tiempo, a 'o tuorno se fanno 'e strommola» e, taglianno chille capille, ch'erano funicelle 'naurate d''e sbirre d'Ammore e arremmediatole no vestitiello stracciato da ommo, 'o portaie a Resina, dove fu recevuto da Biasillo e da 'o figlio, che steva a 'o lietto, cu 'e maggiure carizze d''o munno e, tornatosenne, Ambruoso lassaie Belluccia a servì Narduccio, 'o malato. 'O quale, vedenno straluce' fra chelle pezze sta bellezza da strasecolà, mirannola e strammirannola e schiudennola tutta dicette fra se medesemo: «S'io non aggio 'e bottelle a ll'uocchie chesta abesogna che sia femmena: 'a tenerumma d''a faccia l'accusa, 'o parlà 'o conferma, 'o cammenà l'attesta, 'o core me 'o dice, Ammore me 'o scopre. È femmena senza autro, e sarrà venuta cu sta stratagemma 'e vestì da ommo a fare na 'moscata a sto core». E, sprofonnannose tutto drinto sto penziero, 'e carrecaie tanto 'a malanconia che l'aggravaie 'a freve e 'e miedece 'o trovaro a male termene. Pe 'a quale cosa 'a mamma, che allummava tutta 'e ll'ammore suio, 'e commenzaie a dice': «Figlio mio, lanterna a bota 'e st'uocchie mieie, stanfella e molletta d''a vecchiezza mia, che cosa vo' esse' chesta, che pe parte d'avanzà vegore scapete 'e sanetate e pe parte 'e ire 'nante vaie sempre a l'arreto, comme cotena a 'e carvune? è possibile che vuoglie tene' sconzolata 'a mammarella toia, senza dicerelle 'a causa d''o male tuio, azzò potesse arremmedià? perzò, gioiello mio, parla, sbotta, sfoca, spapura, dimme sperlito che te abbesogna, chello che borrisse e lassa fare a Cola, ca non lassarraggio 'e darete tutte 'e guste d''o munno!». Narduccio, 'ncoraggiato da ste belle parole, se lassaie corre' a sbafà 'a passeione 'e ll'armo, decennole comme teneva pe cierto che chillo figliulo d'Ambruoso fosse femmena, e che se no 'e fosse data pe moglie' era propio resoluto 'e staglià 'o curzo d''a vita. «Chiano!», dicette 'a mamma, «ca pe chetarete sso cel-\nlevriello, volimmo fare quarche prova pe scoprì s'è femmena o mascolo, s'è campagna rasa o arvostata. Facimmolo scenne' a 'a stalla e cravaccà quarche pollitro 'e chille 'gne songo, 'o chiù sarvateco, perché si sarrà femmena, essenno 'e femmene 'e poco spireto, 'a vedarraie filà sottile e subeto scannagliarrimmo sti pise». Piacchette a 'o figlio sto penziero e fece scenne' Belluccia a 'a stalla, 'e conzegnaro no male feruscolo 'e pollitro, dove 'nsellatolo e puostose a cavallo cu n'armo 'e leione commenzaie a fare spassiggie 'e stopore, bisce 'e stordì, rote 'e spanto, repolune da ire 'n estrece, crovette 'e ll'autro munno, carre' 'e scire da 'e panne. Pe 'a quale cosa dicette 'a mamma a Narduccio: «Levate, figlio mio, ssa frennesia da 'o chirecuoccolo: prova, vide chiù saudo a cavallo sto figliulo che 'o chiù viecchio cacasella 'e Porta Reiale!». Ma non pe chesto se levaie da siesto Narduccio, che secotaie a dice' ca chessa ad ogne cunto era femmena e che non'gne l'averria levato da chiocca Scannarebecco. 'A mamma pe levarele sto sfiolo 'e dicette: «Adaso merola, ca farimmo 'a seconna prova pe chiarirete!». E fatto venì na scoppetta a dove stevano, chiammaro Belluccia, decennole che 'a carrecasse e sparasse. 'A quale piglianno 'n mano chell'arma mese 'a porva d'arcabusce a 'a canna d''a scoppetta e 'a porve' 'e Zanne 'n cuorpo a Narduccio, mese 'o miccio a 'a serpentina e 'o fuoco a 'o core d''o malato, ma, scarrecanno 'o cuorpo, carrecaie 'o pietto d''o negrecato 'e desiderii ammoruse. 'A mamma, che vedde 'a grazia e destrezza, l'attellatura cu che sparaie 'o figliulo, dicette a Narduccio: «Levate sta doglia 'e capo e penza puro ca na femmena non pò fare tanto!». Ma Narduccio, letecanno sempre, non se poteva dare pace ed averria 'nguaggiato 'a vita che sta bella rosa n'aveva mazzuocco e deceva a 'a mamma: «Crideme, mamma mia, ca si sto bello arvolo d''a gra-\nzia d'Ammore darrà na fico a sto malato, sto malato farrà na fico a 'o miedeco. Perzò vedimmo 'n ogne cunto 'e saperenelo cierto, si no me ne vao a spaluorcio e, pe non trovà 'a strata 'e na fossa, me ne iaraggio a no fuosso!». 'A negra mamma, che 'o vedde chiù ostenato che mai, che avenno 'mpontato 'e piede faceva fuorfece fuorfece, 'e dicette: «Vuoitene chiarì meglio? portalo cu tico a natà e loco se vedarrà si è Arco Felice o 'Ntruglio 'e Vaia, s'è Chiazza Larga o Forcella, s'è Circo Massimo o Colonna Troiana». «Bravo!», respose Narduccio, «non c'è che dice': hai cuouto 'm ponta! ogge se vedarrà s'è spito o tiella, laganaturo o crivo, fosillo o vosseta». Ma Belluccia, che adoraie sto negozio, mannaie a chiammà subeto no guarzone d''o patre ch'era assai trincato ed ecciacuorvo, 'o quale 'nfrogecaie che comme 'a vedesse a 'a marina pe se spoglià 'e portasse nova ca 'o patre facesse 'o tratto e 'a volesse vede' 'nanze che 'o strummolo d''a vita facesse 'a fitta. 'O quale, stanno cu 'a secozione parata, comme vedde arrivato a 'o maro Narduccio e Belluccia e commenzarese a spoglià, fece secunno l'appontamiento, servennolo a 'o primmo taglio. 'A quale, sentenno sta nova, cercato lecienzia a Narduccio s'abbiaie a 'a vota 'e Barra. Ma, tornato 'o malato a 'a mamma cu 'a capo vascia, l'uocchie stervellate, 'o colore gialluoteco e 'e lavra morticce, 'e dicette ca 'o negozio era iuto contra acqua, e pe 'a desgrazia soccessa no aveva potuto fare l'utema prova. «Non te desperà», respose 'a mamma, «ca besogna piglià 'o leparo cu 'o carro. Iarraie adonca 'e sicco 'n sicco a 'a casa d'Ambruoso e, chiamanno 'o figlio, a 'o scenne' priesto o a 'o tardà t'addonarraie 'e ll'agguaito e scommogliarraie 'o 'ntrico». A ste parole tornaro a magriarese 'e masche 'e Narduccio, ch'erano ianchiate, e 'a matina sechente quanno 'o Sole mette mano a 'e ragge e fa sbaratto d''e stelle\n iette 'e pizzo e 'e pesole a 'a casa d'Ambruoso, dove, chiamannolo, dicette che voleva parlà 'e cosa 'mportante a 'o figlio. 'O quale, curto se vedde luongo se vedde, 'e dicette c'aspettasse no poco, ca l'averria fatto subbeto scenne'; e Belluccia, pe n'esse' trovata cu 'o delitto 'n gene', a 'o stisso tiempo spogliatose 'a gonnella e 'o corpetto se mese 'o vestito d'ommo e, vrociolatose a bascio, fu tanta 'a pressa che se scordaie l'anellette a l'arecchie. 'A quale cosa vedenno Narduccio, cossì comm'a l'arecchie 'e ll'aseno se canosce 'o male tiempo, isso a l'arecchie 'e Belluccia appe 'nnizio d''a serenetate che desederava ed, afferratola comme a cane corzo, dicette: «Voglio che me singhe moglie' a sfastio d''a 'midia, a despietto d''a Fortuna, anche ne pesa a 'a Morte!». Ambruoso, che vedde 'a bona volontate 'e Narduccio, dicette: «Pure che patreto ne sia contento, isso cu na mano ed io cu ciento». E cossì tutte 'e commegna iettero a 'a casa 'e Biasillo, dove 'a mamma e 'o patre 'e Narduccio, pe vede' 'o figlio sano e contento, ricevettero cu no gusto fora 'e iosta 'a nora e, volenno sape' perché faceva ste guattarelle a mannarela vestita da ommo, e 'ntiso ca ne fu causa pe no scoprì ch'era stato no guallecchia a fare sette femmene, Biasillo dicette: «Pocca 'o cielo t'ha dato tante figlie femmene, ed a me tante mascole, affé ca volimmo fare no viaggio e sette servizie! Và carreiale adonca a sta casa, ca te 'e voglio dotà, pocca, lodato sia 'o cielo, aggio agresta che basta pe tante fragaglie». Ambruoso, sentenno chesto, mese l'ascelle a piglià tutte l'autre figlie ed a carriarele a casa 'e Biasillo, dove se fece na festa 'e sette a levà, che 'e museche e 'e suoni iero fi' a 'e sette celeste e, stanno tutte allegramente, se vedde assai chiaro ca non tardaro mai grazie devine»."
  },
  {
    "text": "CORVETTO TRATTENEMIENTO SETTIMO DE LA IORNATA TERZA Corvetto, pe 'e vertolose qualetate soie 'midiato da 'e cortesciane 'e no re, è mannato a deverze pericole e, sciutone cu granne 'nore, pe maggiore crepantiglia d''e nemmice suoie l'è data 'a 'nfanta pe moglie'. S'erano cossì straformate l'auditure ne l'azziune 'e Belluccia, che quanno 'a veddero maritata se fecero cossì alliegre e festante comme si fosse nata da 'e rine loro. Ma 'o desiderio 'e sentì Ciulla fece fare pausa a l'applauso e stare sospese l'arecchie a 'o moto d''e lavra soie, che cossì parlattero: «Sentette na vota dice' che Gionone pe trovà 'a boscia iette 'n Cannia; ma si nu me dicesse dove veramente se porria trovà 'o fegnemiento e 'a fraude io non saperria 'mezzarele autro luoco che 'a corte, dove fanno sempre mascà, 'a mormorazione da Trastullo, 'a maledecenza da Graziano, 'o trademiento da Zanne e 'a forfantaria da Pollicinella, dove a no stisso tiempo se taglia e cose, se pogne ed ogne, se rompe e 'ncolla. De 'e quale cose ve ne mostrarraggio schitto na retaglia a 'o cunto che ve farraggio 'ntenne'. Era na vota a 'e servizie d''o re 'e Shiummo Largo no giovane muto da bene chiammato Corvetto, 'o quale pe 'e buone portamiente suoie essenno tenuto drinto 'o core da 'o patrone era pe sta causa odiato e tenuto 'n savuorrio da tutte 'e cortesciane, 'e quale essenno sportegliune 'e 'gnoranzia non potevano mirà 'o lustro d''a virtù 'e Corvetto, c'a denà contante 'e buone termene s'accattava 'a grazia d''o patrone. Ma l'aure d''e favure che 'e faceva 'o re erano scirocche a 'a guallara d''e crepate 'e 'midia, tale che non facevano autro pe tutte 'e cantune d''o palazzo, ed a tutte l'ore, 'e mormorà, tatanià, vervesià, 'mbrosolià\ne forfechià 'ncoppa sto povero ommo, decenno: «Che fattocchiaria ha fatto a 'o re sto caccial'a-pasce', che 'e vo' tanto bene? che fortuna è 'a soia, che non è iuorno che non aggia quarche refosa 'e favure e nui sempre iammo a l'arreto comme a 'e fonà, sempre scapetammo 'e connizione? pure servimmo comm'a cane, puro sodammo comm'a zappature e corrimmo comm'a daine pe 'nzertà a pilo a 'o gusto d''o re! veramente besogna nasce' fortunato a sto munno e chi n'ha ventura se ietta a maro! a ll'utemo è forza vede' e crepà!». Cheste ed autre parole scevano dall'arco d''a vocca loro, 'e quale erano frezze 'ntossecate che devano a 'o verzaglio d''a roina 'e Corvetto. Oh negrecato chi è connennato a sto 'nfierno d''a corte, dove 'e losegne se venneno a quatretto, 'e malegnitate e 'e male afficie se mesurano a tommola, 'e 'nganne e 'e trademiente se pesano a cantara! ma chi pò dire 'e scorze 'e mellune 'e machine, che 'e posero sotto a 'e piede pe farelo sciulià? chi pò spricà 'o sapone d''e fauzità che ontaro a 'a scala d''e arecchie d''o re, pe farelo scapezzà e rompe' 'a noce d''o cuollo? chi po' narrà 'e fosse 'e 'nganne scavate drinto a 'o cellevriello d''o patrone e 'e coperte 'e sproccola 'e buono zelo pe farelo derropà? Ma Corvetto, ch'era fatato, e vedeva 'e trapole e scopreva 'a tappolle e canosceva 'e matasse e s'addonava d''e 'ntriche, d''e agguaiete, d''e mastrille, d''e tagliole, d''e tramme e d''e 'mbroglie 'e ll'averzarie, steva sempre cu l'arecchie pesole e cu ll'uocchie apierte pe no sgarrà 'o filato, sapenno che 'a fortuna d''e cortesciane è vitriola. Ma quanto chiù secotava a saglì sto giovane tanto cresceva 'o descenzo e 'a scesa scoperta 'e ll'autre che, non sapenno a ll'utemo 'e che muodo levarelo 'e pede, pocca 'o direne male non era creduto, pensaro pe 'a strata d''e laude vottarennillo a no prece-\npizio (arte 'mentata a casa cauda ed affinata 'int''a corte). 'A quale cosa tentaro d''a manera che secota. Steva lontano dece miglia da Scozia, dov'era 'o sieggio 'e sto re, n'uorco, 'o chiù bestiale e sarvateco che fosse stato maie a ll'Orcaria; che ped esse' persechetato da 'o re s'era fatto forte drinto no vosco desierto 'ncoppa na montagna che manco 'nce volavano l'aucielle, 'o quale era tanto 'ntricato, che non poteva mai riceve' 'a vista d''o sole. Aveva st'uorco no bellissimo cavallo, che pareva fatto cu 'o penniello, e tra l'autre bellezze no 'e mancava manco 'a parola, perché pe fatazione parlava comm'a nuie autre. Ora 'e cortesciane, che sapevano quanto era marvaso l'uorco, quanto aspro 'o vosco e quant'auto 'o monte e 'a deffecoltà d'avere sto cavallo, se ne iettero a 'o re decennole menutamente 'e perfezziune 'e st'anemale e ch'era cosa degna 'e re, pe 'a quale cosa deveva procurà 'n ogne via e manera 'e levarelo da sotta 'e sgranfe 'e ll'uorco e che sarria stato buono Corvetto a cacciarene 'e mane, ped esse' giovane spierto ed atto a scire da 'o fuoco. 'O re, che non sapeva ca mo sotta 'o shiure 'e ste parole 'nc'era 'o serpe, chiammaie subeto Corvetto e 'e dicette: «Se me vuoie bene, vide 'n ogne cunto d'avere 'o cavallo 'e ll'uorco, nemmico mio, ca te chiammarraie contento contento e consolato d'avereme fatto sto servizio». Corvetto, si be' canoscette ca sto tammurro era sonato da chi male 'e voleva, puro p'obedì a 'o re s'abbiaie per 'a via d''a montagna e, trasenno guatto a 'a stalla 'e ll'uorco, 'nsellaie 'o cavallo e, puostose 'n sella cu 'e piede forte a 'a staffa, pigliaie 'a via d''a porta. Ma 'o cavallo, vedennose speronà fora d''o palazzo, gridaie: «All'erta, ca Corvetto me ne porta!». A 'a quale voce scese l'uorco cu tutte l'anemale che 'o servevano: tanto che ccà te vedive no gatto maimone, da llà n'urzo d''o prencepe, da chesta parte no lione, da chella no lupo\nmenaro, pe farene mesesca. Ma 'o giovane a forza 'e bone sbrigliate s'allontanaie da 'a montagna e, cammenanno sempre 'e galoppo verzo 'a cetate, arrivaie a 'a corte, dove presentanno 'o cavallo a 'o re fu abbracciato chiù 'e no figlio e, puostose mano a na vorza, 'e 'nchiette 'e branche 'e pataccune. Pe 'a quale cosa se fece na bona ionta 'e sgotta a ll'abeto 'e crepantiglia d''e cortesciane, e dove primma abbottavano a cannella mo schiattavano a shiushiata 'e mantece, vedenno ca 'e sciamarre cu che pensavano 'e sfravecà 'a bona sciorte 'e Corvetto servevano pe schianà 'a strata pe l'utile suio. Tutta vota, sapenno ca no a primma tozzata 'e machena 'e guerra se rompe 'a muraglia, vozero tentà 'a seconna fortuna, dicenno a 'o re: «Sia cu 'a bon'ora 'o bello cavallo, che veramente sarrà l'onore d''a stalla reale; cossì avissevo 'o paramiento 'e ll'uorco, 'o quale è na cosa che no se pò dice', che 'a famma vosta porria ire pe 'e fere, e nesciuno autro porria accresce' sta recchezza a 'o tesoro vuostro, autro che Corvetto, 'o quale 'nce have na mano pagarella a fare ste sciorte 'e servizie». 'O re, che ballava ad ogne suono e 'e sti frutti ammà ma 'nzuccarate magnava schitto 'a scorza, chiammaie Corvetto, pregannolo a farele avere 'o paramiento 'e ll'uorco. 'O quale senza leprecà parola 'n quatto pizzeche fu a 'a montagna 'e ll'uorco e, trasuto senz'esse' visto a 'a cammara dove dormeva se nasconnette sotto a 'o lietto ed aspettaie accovato ficché 'a Notte, pe fare ride' 'e stelle, fa no libro 'e carnevale 'n faccia a 'o cielo, quanno, essennose corcato l'uorco e 'a moglie', sparaie zitto zitto 'a cammara e, volenno cottiarene 'a cotra d''o lietto perzì, commenzaie a tirà chiano chiano. Ma, scietatose, l'uorco dicette a 'a moglie' che non tirasse tanto, ca 'o scommogliava tutto e l'averria fatto venì quarche doglia 'e matrone. «Anze tu scommuoglie a me», respo-\nse l'orca, «che non m'è restato niente 'n cuollo!». «Dove diantane è 'a coperta?», leprecaie l'uorco e, calanno 'a mano 'n terra, toccaie 'a facce 'e Corvetto, pe 'a quale cosa commenzaie a gridà: «'O monaciello, 'o monaciello! gente, cannele, corrite!». A 'e quale vuce tutta 'a casa fu sottasopra. Ma Corvetto, c'aveva iettato 'e robbe pe 'a finestra, se lasciaie cade' 'ncoppa ad esse e, fatto no bravo fardiello, toccaie a 'a vota d''a cetate, dove non se pò dire 'e carizze, che 'e fece 'o re e 'a cottura che n'appero 'e cortesciane ch'erano schiattate pe shianche. Co tutto chesso fecero pensiero 'e dare adduosso a Corvetto cu 'a retroguardia d''e forfantarie e, trovato 'o re ch'era tutto cuocolo pe 'o gusto avuto d''o paramiento 'e quale, otre ch'erano 'e seta ragamate d'oro, 'nc'erano 'e chiù storiate chiù 'e millanta 'mprese 'e varie crapiccie e pensie', e tra l'autre, si male non me allecordo, 'nc'era no gallo 'n atto 'e cantà pe l'Arba, che vedeva scire, cu no mutto 'n toscano, Sol ch'io te miri; cossì ancora no shiore litropio ammosciato cu no mutto toscano, Al calar d''o Sole, e tante e tante che 'nce vorria chiù memmoria e chiù tiempo da contarele tutte trovato, dico, 'o re tutto preiato e giubilante, 'e dicettero: «Mentre Corvetto ha fatto tanto e tanto pe servizio vuostro, non sarria gran cosa che pe fareve no piace' segnalato ve facesse avere 'o palazzo 'e ll'uorco, 'o quale è da starece no 'mparatore; anze ha tanta miembre drinto e fora che 'nce cape n'asserzeto e no porristevo crede' 'e cortiglie, 'e seppuorteche, 'e loggette, 'e gaife, 'e latrine a caracò e 'e cemmene' a tufolo che 'nce songo, cu tanta architettura che l'arte se ne picca, 'a natura se ne corre e 'o stupore ne sguazza». 'O re, ch'era 'e cellevriello figliarulo che subeto se 'mprenava, chiammato Corvetto, 'e dicette 'o golio che l'era venuto d''o palazzo 'e ll'uorco e che tra tante guste che l'aveva dato 'nce agghiugnesse sta refosa, ca\nl'averria scritto cu 'o carvone 'e ll'obreco a 'a taverna d''a memmoria. Corvetto, ch'era no zorfariello e faceva ciento miglia l'ora, se mese subeto 'e gamme 'n cuollo ed, arrivato a 'o palazzo 'e ll'uorco, trovaie ch'essenno figliata l'orca e fatto no bello orcheciello, era iuto 'o marito a commità 'e pariente e 'a figliata, auzatose da lietto, era tutta affacennata ad apparecchià 'o mazzecatorio. Dove trasuto Corvetto cu na facce 'e martiello dicette: «Ben trovata magna femmena, bella mmassara! e perché strazià tanto sta vita? iere figliaste e mo fatiche tanto, e non haie compassione d''e carne toie?». «Che buoie che 'nce faccia», respose l'orca, «si n'aggio chi m'aiuta?». «So ccà io», leprecaie Corvetto, «pe aiutarete a cauce ed a muorze!». «Singhe 'o buono venuto», dicette l'orca, «e pocca me te sì benuto ad offerì cu tanta ammorosanza aiutame a spaccà quattro piezze 'e legna». «De grazia», leprecaie Corvetto, «si non bastano quattro, siano cinco!». E, pigliata n'accetta ammolata 'e frisco, 'n cagno 'e dare a 'o ligno dette a 'o cozzetto 'e ll'orca e 'a fece cade' comm'a piro 'n terra. E curzo subbeto a 'a 'ntrata d''a porta, fece no fuosso futo futo e, copiertolo 'e frasche e terreno, se mese a fare 'e guattarelle pe dereto 'a porta e, quanno vedde venì l'uorco cu 'e pariente, se mese drinto 'o cortiglio a gridà: «Testimonia vosta, strunzo 'miezo e biva 'o re 'e Shiummo Largo!». L'uorco, che sentette sta sbraviata, corze comm'a frugolo verzo Corvetto pe farene sauza, ma, trasenno cu furia drinto 'o soppuorteco, tutte 'nzieme schiaffaro 'e pede a 'a fossa e brociolaro a bascio, dove a cuorpo 'e petrate ne fece na pizza e, chiusa 'a porta, portaie 'e chiave a 'o re. 'O quale, visto 'o valore e 'o 'nciegno 'e sto giovane, a 'e garge d''a Fortuna, a despietto d''a 'midia, a sfastio d''e cortisciane 'e dette 'a figlia pe moglie', essennole state 'e travierze d''a 'midia falanghe da varà 'a\nvarca d''a vita soia a 'o maro d''e grannezze e 'e nemmice suoie, restanno confuse e crepate, iero a cacà senza cannela, che 'a pena 'e n'ommo tristo assaie tricà pote, ma non manca maie»."
  },
  {
    "text": "LO 'NGNORANTE TRATTENEMIENTO OTTAVO DE LA IORNATA TERZA Moscione è mannato da 'o patre a fare mercanzie a 'o Cairo, pe smammarelo da 'o titto, dov'era n'arcaseno, e, trovanno pe 'a strata 'e passo 'n passo, perzone vertulose se 'e porta cod isso, pe miezo d''e quale se ne torna a 'a casa carreco 'n funno d'argiento e d'oro. No 'nce mancaro cortesciane 'ntuorno a 'o prencepe che averriano mostrato 'a collera 'e vederese toccato a 'o bivo, si l'arte lloro non fusse stata a punto 'e semmolà, né sapeva a dice' se 'e dette chiù a 'o naso 'o despietto 'e vederese iettato a facce 'a trafanaria soia o 'a 'midia 'e sentì 'a felicitate 'e Corvetto; ma, commenzanno a parlà, Paola tiraie fore da 'o puzzo d''a passione propia l'armo lloro cu l'ancino 'e ste parole: «Fu sempre laudato assaie chiù no 'ngnorante d''a pratteca d'uommene vertoluse che n'ommo sapio pe 'a scommerzione 'e gente da poco: perché quanto pe causa 'e chisse pò guadagnà commodetate e grannezze, tanto pe corpa 'e chille po' scapetà robba ed onore e, si a 'a prova d''o spruoccolo se canosce 'o presutto, a 'o caso che vi contarraggio canosciarrite s'è vero chello ch'io ve aggio propuosto. Era na vota no patre, ricco quanto a 'o maro, ma, perché non se pò avere felicetate sana a 'o munno, aveva no figlio cossì sciaurato e da poco che non sapeva canosce' 'e scioscelle da 'e cetrole: pe 'a quale cosa, non potenno paidà chiù 'e 'ngnoranzie soie, datole na bona mano 'e scute 'o mannaie a fare mercanzie vierzo Levante, sapenno ca 'o bede' varie paise e 'o prattecà deverze gente sceta 'o 'gniegno, affila 'o iodizio e fa l'ommo spierto. Moscione, che cossì se chiammava 'o figlio, puostose a cavallo commenzaie a cammenà a 'a vota 'e Venezia,\narzenale d''e maraveglie d''o munno, pe 'marcarese cu quarche vasciello che iesse a 'o Cairo. E cammenato na buona iornata, trovaie nu che steva fitto a pede no chiuppo, a 'o quale decette: «Comme te chiamme, giovane mio? 'e dove sì? e che arte è 'a toia?». E chillo respose: «Me chiammo Furgolo, so' 'e Saietta, e saccio corre' comme a no lampo». «Ne vorria vede' 'a prova», leprecaie Moscione. E Furgolo dicette: «Aspetta no poco, ca vide mo s'è porvera o farina!». E stanno no poccorillo sospise ecco na cerva pe 'a campagna e Furgolo, lassannola passà no piezzo 'nante pe darele chiù vantaggio, se mese a corre' cossì spotestato e cossì lieggio 'e pede che sarria iuto pe coppa no semmenato 'e farina senza lassaregne 'a forma d''a scarpa, tanto che 'n quatto saute 'a ionze. Pe 'a quale cosa Moscione maravegliato 'e dicette si voleva stare cod isso, ca l'averria pagato 'e musco; e Furgolo contentannose s'abbiaro 'e compagnia. Ma non cammenaro quattro autre miglia che trovaro n'autro giovane, a 'o quale Moscione dicette: «Comme haie nomme, cammarata? che paiese è 'o tuio e che arte haie?». E chillo respose: «Me chiammo Aurecchia-a-leparo, so' 'e Valle Coriosa e, mettenno l'arecchie 'nterra, senza partireme da no luoco io sento quanto se fa pe 'o munno, audenno 'e monepolie e confarfe che fanno l'artesciane pe auterà 'e priezze d''e cose, 'e male afficii d''e cortesciane, 'e triste conziglie d''e roffiane, l'appontamiente d''e 'nammorate, 'e conzierte d''e mariuole, 'e lamiente d''e serviture, 'e reportamiente d''e spiune, 'e visse-visse d''e vecchie, 'e iastemme d''e marinà, che non tanto vedeva 'o gallo 'e Lociano e 'a lucerna d''o Franco quanto vedono st'arecchie meie». «S'è 'o vero chesso», respose Moscione, «dimme: che se dice a 'a casa mia?». Ed isso puosto l'arecchie 'n terra decette: «No viecchio parla cu 'a moglie', e dice: Sia laudato 'o Sole Leione, ca m'aggio levato chillo Moscio-\nne da 'nante a l'uocchie, chella facce 'e giarnea a l'antica, chillo chiuovo d''o core mio, c'a 'o manco cammenanno sso munno se farrà ommo e non sarrà cossì aseno bestiale, vozzacchio, pierde-iornata!». «Non chiù, non chiù!», dicette Moscione, «ca dice 'o vero e te creo! perzò viene cu mico, c'haie trovato 'a ventura toia». «Vengo», dicette 'o giovane. E cossì abbiannose 'nsiemme, camminato dece autre miglia, trovaro n'autro, a 'o quale dicette Moscione: «Comme te faie chiammà, ommo da bene mio? dove sì nato e che cosa saie fare a 'o munno?». E chillo respose: «Me chiammo Cecaderitto, so' 'e Castiello-tira-iusto, e saccio 'nzertà cossì a pilo cu sta valestra che do 'miezo a no milo shiuoccolo», «Vorria vede' sta prova», leprecaie Moscione e chillo, carrecata 'a valestra, pigliato 'a mira fece sautà no cece' da coppa na preta, pe 'a quale cosa Moscione se 'o pigliaie comme l'autro pe compagnia soia. E, cammenato n'autra iornata, trovaie cierte che fravecavano no bello muolo a 'a calantrella d''o Sole, che potevano dire cu raggione: Parrella, miette acqua a 'o vino, ca m'arde 'o core; d''e quale appe tanta compassione che 'e dicette: «E comme, o mastre mieie, avite capo 'e stare a sta carcara, dove se cociaria na seconna 'e vufara?». Nu d''e quale rispose: «Nuie stammo frische commo a na rosa, perché avimmo no giovane che 'nce shioshia da dereto 'e manera, che pare che spirano 'e poniente». E Moscione dicette: «Lassamillo vede', se dio ve guarde!». E 'e fravecature chiammato 'o giovane, Moscione 'e dicette: «Comme te faie chiammà, previta d''o parente? 'e che terra sì? e che professione è 'a toia?». E chillo respose: «Io me chiammo Shioshiariello, so' 'e Terra Ventosa, e saccio fare cu 'a vocca tutte 'e viente: si vuoie zefà, io te ne faccio ire 'n ziecolo, si vuoie refole, io faccio cade' case». «No 'o creo si no 'o beo», dicette Moscione. E Shioshiariello shioshiaie 'm primmo soave\nsoave, che pareva 'o viento che spira a Posileco vierzo 'a sera e, botatose tutto a no tiempo a cierte arvole, mannaie tanta furia 'e viento che sradecaie na fila 'e cierze. 'A quale cosa vedenno Moscione se 'o pigliaie pe compagno. E, cammenanno autro tanto, trovaie n'autro giovane, a 'o quale dicette: «Comme te chiamme, non te sia 'n commanno? 'e dove sì, si se pò sape'? e quale è l'arte toia, si è leceta 'a domanna?». E chillo respose: «Me chiammo Forte Schena, so' 'e Valentino ed aggio tale vertute che me schiaffo na montagna 'n cuollo e me pare na penna». «Si fosse chesto», dicette Moscione, «tu meretarrisse esse' 'o re d''a doana e sarrisse pigliato cu 'o pallio 'o primmo 'e maggio; ma ne vorria vede' 'a sperienzia». E Forte Schena commenzaie a carrecarese da schiantune 'e prete, 'e trunche d'arvole e 'e tante autre piseme che no l'averriano portate mille carrettune, 'o che vedenno Moscione l'accordaie a stare cod isso. E cossì camminanno arrivaro a Bello Shiore, dov'era no re che aveva na figlia 'a quale correva commo a 'o viento e averria curzeto pe coppa 'e vruoccole spicate senza chiegà 'e cimme ed aveva sprubecato no banno: che chi l'avesse arrivata a corre' 'nce l'averria data pe moglie' e chi fosse restato arreto l'averria tagliato 'o cuollo. Arrivato Moscione a sta terra, e sentuto sto commannamiento, iette a 'o re e s'offerze 'e corre' cu 'a figlia e, fatto 'e belle patte: o 'e batte' 'e carcagna o 'e 'gne lassà 'a catarozzola, 'a matina fece 'ntenne' a 'o re ca l'era schiaffato no descenzo e, non potenno corre' 'n perzona, averria puosto a luoco suio n'autro giovane. «Venga chi vole», respose Ciannetella, ch'era 'a figlia d''o re, «ca non me se da no lippolo e pe tutte 'gne n'è». Accossì, essenno 'a chiazza chiena 'e gente pe vede' 'a corzeta, che l'uommene facevano comme a frommiche e 'e fenestre e l'astreche erano chiene commo uovo,\ncomparse Furgolo, 'o quale se mese a 'o capo d''a chiazza, aspettanno 'e moppete. Ed eccote venì Ciannetella cu 'a gonnella accorciata pe ffi' a meze gamme e cu na scarpetella a na sola bella ed attillata, che non passava dece punte. E puostose 'e spalla a spalla e sentuto 'o tarantara e 'o tutù d''a trommetta, se mesero a corre' che 'e tallune 'e toccavano 'e spalle. Fà cunto ca parevano liepà secutate da levrie', cavalle scapolate da 'a stalla, cane cu 'e bessiche a 'a coda, asene cu 'o spruoccolo dereto. Ma Furgolo, che n'aveva 'o nomme e 'e fatte, se 'a lassaie chiù 'e no parmo dereto ed, arrivanno a 'o termene, lloco te sentiste l'allucco, 'o illaiò, 'o greciglio, 'e strille, 'e sische, 'o sbatte' da mano e 'e piede d''a gente, gridanno: «Viva, viva 'o forestiero!». Pe 'a quale cosa Ciannetella fece 'a facce comme a culo 'e scolaro c'aggia avuto 'a spogliatura, restanno scornata ed affrontata 'e vederese venta. Ma perché 'a corza s'aveva da provà doie vote, facette penziero 'e scontarese st'affrunto e, iutasenne a 'a casa, fece subeto no percanto a n'aniello che tenennolo a 'o dito se sconocchiasse 'e gamme che non potesse cammenà, non solamente corre', e 'o mannaie a donà a Furgolo, azzò 'o portasse 'n dito pe l'ammore suio. Aurecchie-a-leparo, che sentette sta confarfa passata tra 'a figlia e 'o patre, stette zitto e aspettaie l'eseto d''o negozio e comme a 'o trommettià 'e ll'aucielle 'o Sole frustaie 'a Notte 'ncoppa a l'aseno 'e ll'ombre tornaro 'n campo e, dato 'o soleto signo, commenzaro a iocà 'e tallune. Ma non tanto Ciannetella pareva n'autra Atalanta quanto Furgolo era deventato n'aseno spallato e no cavallo repriso, che non poteva move' passo. Ma Cecaderitto, che vedde 'o pericolo d''o compagno, e sentuto da Aurecchie-a-leparo comme passava 'o 'mbruoglio, deze 'e mano a 'a valestra, tiraie na parret-\nta, cu ll'enno iusto a 'o dito 'e Furgolo, facenno zompà 'a preta da l'aniello adove era 'a vertute d''o 'ncanto, pe 'a quale cosa se 'e sciouzero 'e gamme 'ncordate e 'n quattro saute 'e crapio passaie Ciannetella e venze 'o pallio. 'O re, vedenno 'a vettoria 'e no paposcia, 'a parma 'e no vozzacchio, 'o triunfo 'e no caccialo-a-pasce', fece gran penzie' si dovevale dare o no 'a figlia e, fatto conziglio cu 'e sapute d''a corte soia, 'e fu respuosto che Ciannetella non era voccone pe 'e diente 'e no scauzacane e 'e n'auciello pierde-iornata e che senza macchia 'e mancatore poteva commutà 'a prommessa d''a figlia a no donativo 'e scute, che sarria stato chiù sfazione 'e sto brutto pezzentone che tutte 'e femmene d''o munno. Piacchette a 'o re sto pare' e fece 'ntenne' a Moscione che denà volesse 'ncagno d''a moglie' che l'era stata prommessa ed isso, conzegliatose cu l'autre, responnette: «Io voglio tanto oro ed argiento quanto ne pò portà 'n cuollo no compagno mio». E, contentatose 'o re, fecero venì Forte Schena, 'ncoppa 'o quale accommenzaro a carrecà forza 'e bavuglie 'e docatune, sacche 'e patacche, vorzune 'e scute, varrile 'e monete 'e ramma, scrittorie 'e catene ed anelle; ma quanto chiù carrecavano steva chiù saudo, comme a na torre, tanto che, non bastanno 'a tesoreria, 'e banche, 'e bancarotte, 'e mercante 'e cammio d''a cetate, mannaie pe tutte 'e cavalie' a cercà 'm priesto cannelie', vacile, voccale, sottacoppe, piatte, guante', canestre, pe ffi' a 'e cantarielle d'argiento, e manco vastattero pe fare 'o piso iusto. All'utemo, non carreche ma sazie e sfastediate, se partettero. Ma 'e consiglie', che veddero sto sfonnerio che se ne portavano quattro scauzacane, dicettero a 'o re che era na granne asenetate a farene carreià tutto 'o niervo d''o regno suio e però sarria bene a mannà 'e gente dereto\nad allegerì tanto carreco 'e chillo Atlante, che portava 'ncoppa a 'e spalle no cielo 'e tesore. 'O re, chiegatose a sto conziglio, spedette subeto na mano 'e gente armate, a pede ed a cavallo, che l'arrivassero. Aurecchie-a-leparo, che sentette sto conziglio, ne avisaie 'e compagne; e, mentre 'a porve' s'auzava a 'o cielo pe 'o sbatte' d''e carcagna 'e chi veneva a scarrecà sta ricca sarma, Shioshiariello, che vedde 'a cosa male parata, commenzaie a shioshià 'e manera che fece non sulo schiaffà 'e facce 'n terra tutte 'e gente nemmiche, ma 'e mannaie, come fanno 'e viente settentrionale a chi vace pe chella campagna, chiù 'e no miglio lontano. Pe 'a quale cosa senza avere autro 'mpedimiento arrivaro a 'a casa d''o patre, dove facenno parte a 'e compagne d''o guadagno perché se sole dice': a chi te fa guadagnà 'o tortano e tu dalle l'esca 'int''e mannaie conzolate e contiente ed isso restaie cu 'o patre ricco 'n funno, e se vedde n'aseno carreco d'oro, no facenno busciardo 'o mutto: dio manna 'e vescuotte a chi n'ha diente»."
  },
  {
    "text": "ROSELLA TRATTENEMIENTO NONO DE LA IORNATA TERZA 'O Gran Turco pe farese no vagno 'e sango 'e signore fa piglià no prencepe, 'a figlia se ne 'nammora e se ne fuieno, 'a mamma l'arriva e 'e so' tagliate 'e mano da 'o prencepe. 'O Gran Turco ne more 'e crepantiglia ma, iastemmata 'a figlia da 'a mamma, 'o prencepe se ne scorda, ma dapo' varie astuzie fatte da essa torna a mammoria d''o marito e se gaudero contiente. Fu sentuto cu granne sfazione 'o cunto 'e Paola e dicettero tutte c'aveva ragione 'o patre 'e vole' vertoluse 'e figlie, si be' cantaie ped isso 'o coculo, e se chille menaro 'a pasta isso ne scervecchiaie 'e maccarune; ma, toccanno a Ciommetella 'e dire 'o suio, parlaie 'e sta manera: «Non pò morì bene chi male vive e si quarcuno scappa da sta settenza è cuorvo ianco, perché chi semmena luoglio non pò mete' grano e chi chianta tutomaglie non pò recoglie' vruoccole spicate. Non me farrà trovà bosciardo 'o cunto cu 'o quale mo 'int''a vengo; pagateme, prego, cu 'e spaparanzate 'e arecchie, cu 'e aperte 'e vocca, mentre io me sforzarraggio dareve sfazione. Era na vota no Gran Turco, 'o quale avenno 'a lebbra non ce trovava remmedio nesciuno, tanto che 'e miedece, non sapenno che spediente pigliaregne pe se levà da cuollo 'o stimmolo 'e sto malato cu propone' na cosa 'mpossibile, 'e dicettero che era necessario farese no vagno d''o sango 'e no prencepe granne. 'O Gran Turco, sentenno sta rezetta sarvateca e desideranno 'a sanetate, spedette subeto na grossa armata pe mare, commannanno che scorressero ped ogne parte e pe miezo 'e spie e 'e grosse prommesse procurassero d'avere quarche prencepe a 'e mano. 'E quale, costianno 'e parte 'e Fonte Chiaro, scontrattero na varchetta che\nieva a spasso, drinto 'a quale era Paoluccio, figlio d''o re 'e chillo paiese, 'o quale zeppoliato portaro 'e zippo e 'e pesole a Costantenopole. 'A quale cosa vedenno 'e miedece, non tanto pe compassione 'e chillo povero prencepe quanto pe 'nteresse loro: perché, non iovanno 'o vagno, n'averriano cacato loro 'a penitenzia, volenno dare tiempo a 'o tiempo e tirà a luongo 'o negozio, dettero a rentenne' a 'o Gran Turco ca sto prencepe steva colereco d''a libertate che s'aveva ioquato a tresette e che 'o sango 'ntrovolato l'averria fatto chiù danno che beneficio; e però era necessario che se sospennesse 'o remmedio fi' che a 'o prencepe fosse passato l'omore malanconeco; e perzò era necessario tenerelo alliegro e darele cive 'e sostanzia pe fare buono sango. 'O Gran Turco, sentuto sta cosa, penzaie 'e farelo stare allegramente chiudennolo drinto a no bello giardino, che se l'aveva pigliato a cienzo perpetuo 'a primmavera, dove 'e fontane facevano a despotà cu l'aucielle e cu 'e viente frische a chi meglio sapesse gorghià e mormorà, mettennoce drinto Rosella, 'a figlia, cu darele a rentenne' ca ce 'a voleva dare pe moglie'. Rosella, subeto che vedde 'e bellezze d''o prencepe, fu annodecata cu na gummena d'ammore e, facenno na bella crapiata d''e voglie soie cu chelle 'e Paoluccio, se 'ncrastaro tutte duie a no aniello 'e no stisso desiderio. Ma venuto 'o tiempo che 'e gatte vanno 'n iesta e 'o Sole se piglia gusto 'e fare a tozza-martino cu 'o Piecoro celeste, Rosella scoperze ch'essenno 'a primmavera, che 'e sanghe so' 'e meglio tempera, avevano concruso 'e miedece 'e scannà Paoluccio e fare 'o vagno a 'o Gran Turco. Che si be' 'o patre 'nce l'aveva tenuto nascuosto, tuttavota pe 'a fatazione avuta da 'a mamma seppe sto trademiento che se tesseva a 'o 'nammorato suio. Pe 'a quale cosa, datole na bella spata, 'e dicette: «Musso mio, si vuoi sarvà 'a libertate, che è tanto cara, e 'a vita, ch'è\ncossì doce, non perde' tiempo, agge 'e piede a leparo e vattenne a 'a marina, dove trovarrai na varca. Trase là drinto e aspettame, ca pe virtute 'e sta spata 'ncantata sarrai recevuto cu 'o 'nore che mierete da chille marinà, comme si fusse 'o 'mparatore». Paoluccio, che se vedde aperì cossì bona strata a 'a sarvazione soia, pigliatose 'a spata s'abbiaie a 'a marina, dove trovato 'a varca fu raccuoto cu gran leverenzia da chille che 'a guidavano. Rosella fra tanto, fatto no cierto percanto a na carta, 'a schiaffaie, senza esse' vista né sentuta, drinto 'a sacca d''a mamma, 'a quale subeto scapizzaie a dormì 'e sorte tale che non se senteva né da pede né da capo e, fatto chesto, pigliatose na mappata 'e gioie, corze a 'a varca e fecero vela. Fra chisto miezo venne 'o Gran Turco a 'o giardino e, non trovanno 'a figlia né 'o prencepe, mese a remmore 'o munno e, curzo a trovà 'a moglie', né potennola scetà né pe strille né pe tirate 'e naso, pensaie che quarche descenzo l'avesse levato 'o sentemiento e, chiammato 'e dammecelle, 'a fece spoglià. Ma, levatole 'a gonnella, cessaie 'o 'ncanto e se scetatte gridanno: «Ohimè, ca 'a traditora 'e figliata 'nce l'ha calata e se n'è foiuta cu 'o prencepe! ma non te cura', ca mo te l'agghiusto 'e cammie e l'accorto 'e passe!». Cossì decenno iette 'e furia a 'a marina, dove iettato na fronna d'arvoro a maro fece nasce' na felluca sottile, cu 'a quale commenzaie a corre' dereto 'e giuvane fuiticce. Rosella, che si be' 'a mamma veneva 'nvesibile tutta vota cu ll'uocchie 'e ll'arte mageca vedde 'a roina che 'e veneva 'n cuollo, dicette a Paoluccio: «Priesto, core mio, caccia mano a sta sferra, chiavate a sta poppa e, comme siente remmore 'e catene ed ancine pe 'ncroccà sta varca, tira ad uocchie 'e puorco, a chi cu ll'e cu ll'e e zara chi 'nfredda, si no simmo perdute e 'nc'è 'ntorzato 'o fuire!». 'O prencepe, perché 'nce ieva pe 'a pellecchia soia,\nstette 'ncoppa l'aviso e subeto che, 'nzeccata 'a varca, 'a Gran Torchessa iettaie 'e catene cu 'e grance, tiraie no gran revierzo che pe bona fortuna tagliaie tutto a no cuorpo 'e mano d''a Sordana, che, iettanno strille comm'arma dannata, iastemmaie 'a figlia, c'a 'a primma pedata c'avesse puosto 'o prencepe a 'a terra soia se fosse scordato d'essa. E corza 'n Torcaria, cu 'e mognune tutte scolanno sango se presentaie 'nanze d''o marito e, mostratole chillo dogliuso spettacolo, 'e dicette: «Ecco, marito mio, ch'a 'a tavola d''a fortuna 'nce avimmo ioquato io e tico: tu 'a sanetate ed io 'a vita!». Cossì decenno 'e scette 'o spireto e 'o shiato e iette a pagà 'a norma a 'o mastro che l'aveva 'mezzato l'arte, pe 'a quale cosa 'o Gran Turco, semmozzatose appriesso comm'a caperrone drinto a 'o maro d''a desperazione, secotaie 'e pedate d''a moglie' e se ne iette, friddo comm'a neve, a casa cauda. Ma Paoluccio, arrevato a Fonte Chiaro, dicette a Rosella che avesse aspettato drinto 'a varca, perché ieva pe gente e carrozze da portarela trionfante a 'a casa soia. Ma non cossì priesto appe puosto 'o pede 'n terra che 'e scette 'e mente Rosella; ed arrivato a 'o palazzo reiale fu recevuto cu tante carizze da 'o patre e da 'a mamma, che non se porria 'magenà, facennose feste e lumminarie da stordì 'o munno. Ma Rosella, dapo' ch'erano passate tre iuorne aspettanno 'm pierdeto Paoluccio, se allecordaie d''a iastemma e se mozzecaie 'e lavra ca non penzaie a remmediarence. Perzò, comm'a femmena desperata, smontata 'n terra pigliaie no palazzo 'ncontra 'a casa d''o re, pe vede' si 'e quarche manera potesse tornà 'n mammoria d''o prencepe l'obreco che l'aveva. 'E signure d''a corte, che vonno mette' 'o naso pe tutto, allommato st'auciello nuovo venuto a chella casa e contempranno na bellezza che, passanno tutte 'e fore, sceva da 'a mesura, trascorreva 'e termene, deva a 'o no-\nve d''a maraviglia, faceva scassone 'e stupore e se chiammava fore d''o strasiecolo, commenzaro a farele 'o moschito 'ntuorno, e non era iuorno che no 'e facessero 'o spassiggio a tuorno e 'o corvettiamento pe 'nanze 'a casa. 'E soniette ievano a furia, 'e 'masciate a lava, 'e museche a scervellachiocche, 'e vasamano a frusciamiento 'e mafaro e, l'nu non sapenno 'e ll'autro, tutte tiravano a no verzaglio e tutte cercavano comme a 'mbriache d'ammore 'e spinolà sta bella votte. Rosella, che sapeva dove legà sta varca, a tutte faceva bona cera, a tutte deva trattenemiento, tutte manteneva 'e speranza. All'utemo, volenno restregne' 'e sacche, s'accordaie secretamente cu no cavaliero 'e gran portata, che, dannole mille docate e no vestito 'e tutto punto, fosse venuto 'a notte, ca l'averria liberato 'o deposito 'e ll'affrezzione soia. 'O nigro 'mprena-fenestre, che aveva 'a pezza a ll'uocchie da 'a passione, pigliaie subeto a 'nteresse 'e tornise e, fattose credenza cu no mercante, se fece dare no ricco taglio 'e 'mbroccato riccio 'ncoppa a riccio e non vedde l'ora che 'o Sole facesse a bota cagnata cu 'a Luna pe cu ll'ere 'o frutto d''e desiderie suoie. E, venuto 'a notte, iette secretamente a 'a casa 'e Rosella, dove 'a trovaie corcata a no bello lietto che pareva na Vene' 'miezo a no campo 'e shiure, 'a quale tutta cassesa 'e dicette che non se corcasse senza 'mprimmo serrà 'a porta. 'O cavaliero, parennole 'e fare poco cosa pe servì na gioia accossì bella, iette pe serrà 'a porta, 'a quale non tante vote era chiusa che tante se spaparanzava, isso vottava, essa s'apereva 'e manera che fece sto seca-molleca e sto tira-molla tutta 'a notte, ficché 'o Sole semmenaie 'e luce d'oro 'e campe, che aveva sorcato l'Aurora, avenno contrastato na notte, quanto è granne e longa, cu na mardetta porta senza avere adoperato 'a chiave. E pe sopracarta 'e sta commessione n'appe na brava lengoriata da Rosella, chiammannolo scuro cuorpo, che non\nera stato da tanto 'e serrà na porta e pretenneva d'aprì 'o scrittorio d''e guste d'Ammore. Tanto che 'o sfortunato, corrivo, confuso e scornato se ne iette scarfato 'e capo e refreddato 'e coda a fare 'e fatte suoie. 'A seconna sera pigliaie appontamiento cu n'autro barone, cercannole mille autre docate e n'autro vestito e chillo mannaie a 'mpegnà tutto l'argiento e l'oro c'aveva a ll'ebrei, pe sodisfà a no desiderio che porta 'm ponta a 'o gusto 'o pentemiento, e comme 'a Notte comm'a povera vergognosa se mette cu 'o manto 'n facce a cercà lemmosena 'e selenzio se conzignaie a 'a casa 'e Rosella, 'a quale essennose corcata 'e dicette che stotasse 'a cannela e po' venesse a 'o lietto. E 'o cavaliero, levatose 'a cappa e 'a spata, commenzaie a shioshià 'a cannela; ma quanto chiù se spedetiava chiù l'allommava, che 'e ventositate d''a vocca soia facevano l'effetto d''o mantece a 'o fuoco d''o ferraro: 'int''o quale shioshiamiento spese tutta 'a notte e pe stutà na cannela se strusse comme a cannela. Ma quanno 'a Notte pe non vede' 'e deverse pazzie 'e ll'uommene se nasconne 'o nigro, delleggiato cu n'autra sceroppata 'e 'gnurie, comme a ll'autro, se ne iette. E, venuta 'a terza notte, se fece 'nanze 'o terzo 'nnammorato, cu mille autre docate pigliate ad usura e cu no vestito abboscato 'e scruocco e, sagliutosenne guatto guatto dove Rosella, essa 'e decette: «Io non me voglio corcà, se non me petteno 'mprimmo 'a capo». «Lassatello fare a me», responnette 'o cavaliero e, fattosella sede' cu 'a capo 'n sino, credennose arrobbà panno franzese commenzaie a stricà 'e capille cu 'o pettene d'avolio: ma quanto chiù se sforzava 'e sgroppolà chella capo scigliata chiù 'ntricava 'o paiese, tanto che penzoniaie tutta 'a notte senza fare cosa pe deritto e pe allestì na testa desordinaie 'e sciorte 'a capo soia che l'appe a sbatte' 'e pietto a no muro. E comme fu sciuto 'o Sole a sentì 'a norma tenuta 'e ll'auciel-\n'e e cu 'a sparmata d''e ragge mazziato 'e grille che avevano 'nfettato 'a scola d''e campe cu n'autra 'mbrosoliata a doi sole se ne scennette da chella casa friddo e ielato. Ma, trovatose scommerzione a 'a nantecammara d''o re, dove se taglia e cose, dove trista 'a mamma che 'nce ha 'a figlia, dove se menano 'e mantece 'e ll'adolazione, se tramma 'e tele d''e 'nganne, se toccano 'e taste d''a mormorazione, se tagliano 'e mellune 'm prova d''a 'gnoranzia, st'utemo cavaliero contaie tutto 'o socciesso, decenno 'o tratto che l'era stato fatto. A 'o quale respose 'o secunno, decenno, «Stà zitto, ca s'Afreca chianze Talia non rise, ca io puro so' passato pe sto culo d'aco e però trivolo commone è miezo gaudio». A chesto respose 'o tierzo: «Vì ca tutte simmo macchiate 'e na pece e 'nce potimmo toccà 'a mano senza 'midia 'e nesciuno, ca sta tradetora 'nce ha lavorato tutte a pilo 'mierzo! ma n'è bene a gliotte' sto pinolo senza quarche resentimiento. Non simmo uommene nuie 'e esse' corrivate e puoste a no sacco! perzò facimmonela pentì sta varvera scorcoglia-peccerille!». E cossì accordatose 'nziemme iettero a 'o re, contannole tutto 'o fatto. 'O quale mannaie a chiammà subeto Rosella decennole: «Dove haie 'mezzato sto termene 'e truffà 'e cortesciane mieie? non cride ca te faccio scrive' a 'a gabella, perchia, guaguina, pettolella!». E Rosella, senza cagnarese niente 'e colore, 'e respose: «Chello c'aggio fatto è stato pe vennecareme 'e no tuorto fattome da nu d''a corte vostra, si be' no porria fare cosa a 'o munno che bastasse a scompetà 'a 'gnuria c'aggio recevuta!». E, commannata da 'o re che decesse l'offesa che l'era stata fatta, essa contaie 'n terza perzona quanto aveva operato 'n servizio d''o prencepe, comme l'aveva cacciato da schiavetutene, liberatolo da 'a morte, scappatolo da 'o pericolo 'e na maga e portatolo sano e sarvo a 'a\nterra soia ped esse' pagata cu na votata 'e schena e cu no casocavallo: cosa che non se commeneva a 'o stato suio, ped esse' femmena 'e gran sango e figlia 'e chi commannava regne. 'O re sentenno sta cosa 'a facette subeto sede' cu granne 'nore, pregannola a scommoglià chi fosse stato 'o 'nsammorato, 'o scanoscente che l'aveva fatto sto bello corrivo ed essa, levatose n'aniello da 'e deta, dicette: «A chillo che iarrà a trovà st'aniello, chillo è 'o tradetore 'nfedele che m'ha paschiata!»: e, iettanno l'aniello, se iette a 'mpizzà a 'o dito d''o prencepe, che steva llà presente comme no stantaro, che, passatole subeto 'a vertù 'e ll'aniello a 'a capo, 'e tornaie 'a mammoria perduta, se l'aperzero l'uocchie, se 'e resentette 'o sango e scetaro 'e spirete e, correnno ad abbraccià Rosella, non se saziaie 'e stregne' 'a catena 'e ll'arma soia, non se stracquava 'e vasà 'o vaso d''e contiente suoie. E, cercannole perdonanza d''o desgusto che l'aveva dato, essa respose: «Non serve a cercà perduono 'e chille arrure che non songo 'ngriate da 'a volontate. Io saccio 'a causa perché t'iere scordato 'e Rosella toia, ca no m'è sciuta da mente 'a iastemma che te mannaie chell'arma perza 'e mammama; perzò te scuso e te compatisco». E cossì, passanno mille parole ammorose, 'o re, sentuto 'a ienimma 'e Rosella e l'obreco che 'e portava pe 'o beneficio fatto a 'o figlio, appe da caro che se iognessero 'nsiemme e, fatto fare cristiana a Rosella, 'nce 'a deze pe moglie', che stettero chiù sadesfatte 'e quante portaro mai 'o iuvo d''o matremmonio e vedettero a 'a fine che sempre cu 'o tiempo e cu 'a paglia vide che s'ammaturano 'e nespole»."
  },
  {
    "text": "LE TRE FATE TRATTENEMIENTO DECIMO DE LA IORNATA TERZA Cicella, male trattata da 'a matreia, è regalata da tre fate. Chella 'mediosa 'nce manna 'a figlia, che ne receve scuorno, pe 'a quale cosa mannato 'a figliastra a guardà puorce se ne 'nammora no gran segnore, ma pe malizia d''a matreia l'è dato 'ncagno 'a figlia brutta e lassa 'a figliastra drinto na votte pe 'a scaudà. 'O signore scopre 'o trademiento, 'nce mette 'a figlia, vene 'a matreia, 'a sporpa cu l'acqua cauda e, scopierto l'arrore, s'accide. Fu stimato 'o cunto 'e Ciommetella d''e chiù belle che s'erano contate, tanto che Iacova, vedenno tutte ammisse pe 'o stopore, decette: «Si non fosse a 'o commannamiento d''o prencepe e d''a prencepessa, 'o quale è n'argano che me tira e no straolo che me strascina, io farria punto finale a 'e chiacchià meie, parennome troppo chelleta 'e mette' 'o colascione scassato d''a vocca mia cu l'arceviola d''e parole 'e Ciommetella. Puro, perché cossì vole sto signore, me sforzarraggio 'e fareve na recercatella 'ntuorno a 'o castico 'e na femmena 'mediosa, che, volenno sproffonnà 'a figliastra, 'a portaie a 'e stelle. Era 'int''o casale 'e Marcianise na vedola chiammata Caradonia, 'a quale era 'a mamma d''a 'midia, che non vedeva mai bene a quarche vecina che no 'e 'ntorzasse 'n canna, non senteva mai 'a bona sciorte 'e quarche canosciente che 'e pigliava travierzo, né vedeva femmena ed ommo contento che non 'e venessero 'e strangogliune. Aveva chesta na fegliola femmena chiammata Grannizia, ch'era 'a chinta essenzia d''e gliannole, 'o primmo taglio 'e ll'orche marine, l'accoppatura d''e votte schiattate: aveva 'a capo lennenosa, 'e capille scigliate, 'e chiocche spennate, 'a fronte 'e maglio, l'uocchie a guallarella, 'o naso a brognola, 'e diente 'ncaucinate, 'a vocca\n'e cernia, 'a varva 'e zuoccolo, 'a canna 'e pica, 'e zizze a besaccia, 'e spalle a vota 'e lammia, 'e braccia a trapanatore, 'e gamme a crocco e 'e tallune a cavola; 'nsomma da 'a capo a 'o pede era na bella scerpia, na fina pesta, na brutta nizzola e 'ncoppa tutto era naima, scotonella, scociummuccio. Ma cu tutto chesto, scarafuniello a mamma pentillo 'e parea! Ora successe mo che sta bona vedola se maritatte cu no cierto Micco Antuono, massaro ricco ricco 'e Panecuocolo, ch'era stato doi vote vaglivo e sinneco 'e chillo casale, stimato assai da tutte 'e panecocolise, che ne facevano no cunto granne. Aveva Micco Antuono isso perzì na figlia mentovata Cicella, che non se poteva vede' chiù spanto né chiù bellezze cosa a 'o munno: teneva n'uocchie a zennariello che t'affattorava, na voccuccia vasarella da farete ire 'n estrece, na canna da latte natte che faceva spantecà 'e gente ed era 'nsomma cossì cianciosa, saporita, ioquarella e liccaressa ed aveva tante squasille, gniuoccole, vruoccole, vierre e cassesie che scippava 'e core da 'e piette: ma che tante dicote e dissete! vasta dice' che pareva fatta cu 'o penniello, che no 'nce ashiave no piecco. Ma vedenno Caradonia ca 'a figlia se mostrava, a pietto 'e Cicella, comme no coscino 'e velluto 'n quaranta a paragone 'e no scupolo 'e cocina, no culo 'e tiella sodonta a faccie 'e no schiecco veneziano, na fata Morgana e respetto 'e n'Arpia, commenzaie a guardarela cu 'a gronna ed a tenerela 'muozza. Né fornette loco 'o chiaieto, ca, sbottanno fora 'a posteoma fatta a 'o core, né potenno chiù stare appesa a 'a corda, pigliaie a tormentà a carta scoperta sta negrecata figliola, pocca 'a figlia faceva ire cu na gonnella 'e saia 'nfrappata e corpetto 'e scierghiglia e 'a negra figliastra cu 'e peo zandraglie e pettole d''a casa; a 'a figlia deva 'o pane ianco comme a 'e shiure, a 'a figliastra tozze 'e pane tuosto e peruto, a 'a figlia faceva stare\ncomme l'ampolla d''o Sarvatore, a 'a figliastra faceva ire comm'a navettola, facennole scopà 'a casa, scergà 'e piatte, fare 'o lietto, lavà 'a colata, dare a magnà a 'o puorco, covernà l'aseno e iettà 'o buon-prodeve-faccia, 'e quale cose 'a bona fegliola, solleceta e proveceta, faceva cod ogne prestezza, no sparagnanno fatica pe dare a l'omore d''a marvasa matreia. Ma, comme voze 'a bona sciorte, ienno 'a scura figliola a iettà 'a monnezza fora d''a casa a no luoco dov'era no granne scarrupo, 'e cascatte 'o cuofano a bascio ed essa, occhianno mente 'e che manera potesse pescarelo da chillo scantraccone, quanto ched è? ched è? vedde no nigro scirpio, che non sapive s'era l'originale d'Isuopo o 'a copia d''o Brutto pezzente. Chisto era n'uorco, 'o quale aveva 'e capille che comme a setole 'e puorco nigre nigre l'arrivavano fi' a l'ossa pezzelle 'a fronte 'ncrespata, c'ogne chiega 'ncrespata pareva surco fatto da 'o vommaro; 'e ciglia 'ngriccate e pelose; l'uocchie gaize e trasute 'nintro e chiene 'e comme-se-chiamma, che parevano poteche lorde sotto doie gran pennate 'e parpetole; 'a vocca storta e bavosa, da 'a quale spontavano doi sanne comme a puorco sarvateco; 'o pietto vrogniuoluso e 'muoscato 'e pile, che ne potive 'nchì no matarazzo e, 'ncoppa tutto era auto 'e scartiello, granne 'e panza, sottile 'e gamma, stuorto 'e pede, che te faceva storzellà 'a vocca d''a paura. Ma Cicella, cu tutto che vedesse na mal'ombra da spirità, facenno buon armo 'e dicette: «Ommo da bene mio, pruoieme chillo cuofano che m'è cascato, che te pozza vede' 'nzorato ricco ricco!». E l'uorco responnette: «Scinne a bascio, figliola mia, e pigliatillo». E 'a bona peccerella, appicecannose pe 'e radeche, afferrannose pe 'e prete, tanto fece che ne scennette; dove arrivata, cosa da non crede', trovaie tre fate, na chiù bella 'e ll'autra; avevano 'e capille d'oro filato, 'e faccie 'e luna 'n chintadecema, l'uocchie che te parlavano, 'e\nbocche che citavano 'ncoppa tenore 'e strommiento ad esse' sodisfatte 'e vase 'nzoccarate; che chiù? na canna mellese, no pietto ceniedo, na mano pastosa, no pede tiennero e na grazia 'nsomma ch'era na cornice 'norata a tante bellezze. Avette Cicella 'e cheste tante carizze e gnuoccole che non se porria 'magenà e, pigliatala pe 'a mano, 'a portattero a na casa sotto chille scaracuoncole, che 'nce averria potuto abità no re 'e corona, dove arrivate che foro e sedute 'ncoppa trappite torchische e coscine 'e velluto chiano cu shiuocchi 'e filato e cocullo, poste 'e capo 'n sino a Cicella se facettero 'e maghe pettenà 'e capille e mentre, cu na dellecatura granne essa, cu no pettene 'e cuorno 'e vufaro stralucente faceva 'o fatto suio, 'e demannavano 'e fate: «Bella figliola mia, che 'nce truove a sta capozzella?». Ed essa cu no bello procede' responneva: «Ce trovo lennenielle, pedocchielle e perne e granatelle!». Piacchette a 'e fate chiù d''o chiù 'a bona crianza 'e Cicella e ste magne femmene, 'ntrezzatose 'e capille che erano sparpogliate, 'a portaro cod esse, mostrannole 'e mano 'n mano tutte l'iscie bellizze che erano a chillo palazzo fatato. Loco c'erano scrittorie cu 'ntaglie bellissime 'e castagna e 'e carpeno, cu 'o scrigno copierto 'e coiero 'e cavallo, cu 'e chiastre 'e stagno; loco tavole 'e noce che te ce specchiave drinto; loco repuoste cu castelle' 'e privito che t'abbagliavano; loco sprovie' 'e panno verde shiuriate; loco seggie 'e cuoiero cu l'appoiaturo e tant'autre sfuorgie, c'ogn'autro 'n vedennolo sulo ne saria restato ammisso. Cicella, comme non fosse fatto suio, mirava 'e grannezze 'e chella casa, senza farene 'e miracole e 'e spante-villane. All'utemo, trasutola drinto na guardarobba zeppa zeppa 'e vestite sforgiate, 'e facettero vede' camorre 'e teletta d''o spagnuolo, robbe cu maneche a presutto 'e velluto a funno d'oro, coperte 'e cataluffo guarnuto\ncu pontille 'e smauto, moncile 'e taffettà a 'a 'nterlice, fronte' 'e shiorille naturale e scisciole a fronte 'e cercola, a quachiglia, a meza luna, a lengua 'e serpe, granniglie cu pontale 'e vrito torchine e ianche, spiche 'e grano, giglie e pennacchie' da portà 'n capo, granatelle 'e smauto 'ncrastate d'argiento e mill'autre figure e 'ntruglie da portà appese 'n canna, decenno a 'a figliola che scegliesse a voglia soia e pigliasse a buonne chiù 'e chelle cose. Ma Cicella, ch'era umele comm'uoglio, lassanno chello che chiù valeva, dette mano a na gonnella spetacciata che non valeva tre cavalle. Chesto vedenno 'e fate leprecattero: «Pe quale porta te ne vuoi scire, saporiello mio?». Ed essa, abbasciannose sotta terra e quase 'mbroscionannose tutta, dicette: «Me vasta scire pe 'a stalla». Tanno 'e fate, abbracciannola e mille vote vasannola, 'e mesero no vestito 'e trinca ch'era tutto recamato d'oro, acconciannole 'a capo a 'a scozzese ed a canestrelle, cu tanta cioffe e zagarelle che vedive no prato 'e shiure: 'o tuppo a perichitto cu 'a 'mottonatura e 'e trezzelle a ietta ed, accompagnannola pe fi' a 'a porta, ch'era massiccia d'oro cu 'e cornice 'ncrastate 'e carvonchia, 'e dicettero: «Và, Cicella mia, che te pozza vede' bona maritata! và, e quanno sì fora chella porta auza l'uocchie ad auto e vide che 'nce sta 'ncoppa!». 'A figliola, fatto belle leverenzie, se partette e, comme fu sotto a 'a porta, auzaie 'a capo e 'e cadette na stella d'oro 'n fronte, che pareva na bellezzetudene cosa, tale che stellata comme a cavallo e lenta e penta iette 'nante a 'a matreia, contannole da capo a pede 'o fatto. Chesto non fu cunto, ma fu saglioccolata a 'a femmena gottosa, che, non trovanno abiento, subeto fattose 'mezzà 'o luoco d''e fate, ce abbeiaie 'a cernia d''a figlia. 'A quale, arrivata a 'o palazzo 'ncantato, trovato chelle tre gioie d''e tre fate, 'mprimmo ed antemonia 'e\ndezero a cercà 'a capo e, demannatole che cosa trovava, dicette: «Ogni peducchio è quanto a no cece' e liennene che è quanto a na cocchiara». Ebbero 'e fate crepantiglia ed annozzaro d''o termene rustico d''a brutta villana, ma semmolarono e canosciettero da 'a matina 'o male iuorno. Perché, portatola a 'e cammà d''e sfuorge e decennole che s'accapasse 'o meglio, Grannizia, vedennose offerì 'o dito, se pigliaie tutta 'a mano, afferranno 'a chiù bella guarnaccia che era drinto 'e stipe. 'E maghe, vedenno ca 'a cosa 'e ieva 'nchienno pe 'e mano, restaro ammesse; cu tutto chesto ne vozero vede' quanto 'nce n'era, dicennole: «Pe dove haie gusto 'e scire, o bella guagnona mia, pe 'a porta d'oro o pe chella 'e ll'uorto?». Ed essa, cu na facce 'e pontarulo, respose: «Pe 'a meglio che 'nc'è!». Ma 'e fate, visto 'a presenzione 'e sta pettolella, no 'e dezero manco sale e 'int''a mannaro decennole: «Comme sì sotto 'a porta d''a stalla, auza 'a facce 'n cielo e vide che te vene». 'A quale, sciuta fore pe miezo 'a lotamma, auzaie 'a capo e 'e cascatte 'n fronte no testicolo d'aseno, c'afferratose a 'a pella pareva golio venuto a 'a mamma quanno era prena, e cu sto bello guadagno, adasillo adasillo, tornaie a Caradonia. 'A quale, commo a cane figliato iettanno scumma pe bocca, fece spoglià Cicella e, cintole no panno a culo, 'a mannaie a guardà cierte puorce, 'nciriccianno d''e vestite suoie 'a figlia. E Cicella cu na fremma granne e cu na pacienzia d'Orlanno sopportava sta negra vita; oh canetate da move' 'e prete d''a via! e chella vocca merdevole 'e dire concette d'ammore era sforzata a sonà na vrogna, ed a gridà cicco cicco, enze enze, chella bellezza da stare tra Pruoce era puosta tra puorce, chella mano degna 'e tirà pe capezza ciento arme cacciava cu na saglioccola ciento scrofe, che mannaggia mille vote 'e vische 'e chi 'a commannaie a sti\nvuosche, dove sotto 'a pennata 'e ll'ombre steva 'a paura e 'o silenzio a repararese da 'o Sole! Ma 'o cielo, che scarpisa 'e presentuse e 'ngricca l'umele, 'e mannaie pe denante no signore 'e gran portata chiammato Cuosemo, 'o quale, vedenno drinto 'a lota na gioia, tra 'e puorce na fenice e tra 'e nuvole rotte 'e chelle brenzole no bello sole, restaie 'e manera tale 'ncrapicciato che, fatto adommannà chi era e dove teneva 'a casa, a 'a stessa pedata parlaie cu 'a matreia e 'a cercaie pe moglie', promettenno contradotarela 'e millanta docate. Caradonia 'nce appizzaie l'uocchie pe 'a figlia e dicette che tornasse 'a notte ca voleva 'mità 'e pariente. Cuosemo tutto preiato se partette e 'e parze ogn'ora mille anne che se corcasse 'o Sole a 'o lietto d'argiento che l'apparecchia 'o shiummo 'e ll'Innia, pe corcarese cu chillo sole che l'ardeva 'o core. Aveva Caradonia 'ntanto schiaffato Cicella drinto na votte e, 'ntompagnatala cu designo 'e farele no scaudatiello e, già che aveva abbannonate 'e puorce, 'a voleva spennà commo a puorco cu l'acqua cauda. Ma, essenno oramaie abrocato l'aiero e fatto 'o cielo commo a bocca 'e lupo, Cuosemo, c'aveva 'e parasiseme e moreva allancato, pe dare cu na stretta a l'amate bellezze na allargata a l'appassionato core, cu na preiezza granne abbiannose cossì deceva: «Chesta è l'ora a punto da ire a 'ntaccà l'arvolo che ha chiantato Ammore drinto a sto pietto pe cacciarene manna 'e docezze ammorose; chesta è l'ora a punto 'e ire a scavà 'o tresoro che m'ha prommisso 'a fortuna; e perzò non perde' tiempo, o Cuosemo: quanno t'è prommisso 'o porciello, curre cu 'o funiciello! o notte, o felice notte, o ammica 'e 'nammorate, o arme e cuorpe, o chillete e cocchià, o Ammore, curre, curre a brociolune perché sotto 'a tenna 'e ll'ombre toie pozza reparareme da 'o caudo che me conzumma!». Cossì dicenno ionze a 'a casa 'e Caradonia e trovaie\nGrannizia a luoco 'e Cicella, n'ascio 'n cagno 'e no cardillo, n'erva noale pe na rosa spampanata, che si be' s'avea puosto 'e panne 'e Cicella e potive dice' vieste Cippone ca pare barone, cu tutto chesto pareva no scarafone drinto na tela d'oro, né 'e cuonce, 'mpallucche, 'nchiastre e stelliccamiente fattele da 'a mamma pottero levà 'a forfora da 'a capo, 'e scazzimme dall'uocchie, 'e lentinie da 'a facce, 'e caucerogna da 'e diente, 'e puorre da 'a canna, 'e sobacchimme da 'o pietto e 'o chiarchio da 'e tallune, che l'afeto 'e sentina se senteva no miglio. Vedenno 'o zito sta mala 'Meriana non sapeva che l'era socciesso e, fattose arreto comme si 'e fosse apparzeto Chillo-che-squaglia, decette fra se stisso: «So' scetato o m'aggio cauzato l'uocchie a 'a 'merza? so' isso o non so' isso? che vide, nigro Cuosemo? hai cacata 'a vraca? non è 'a facce chesta che iere matina me pigliaie pe canna, non è chesta 'a 'magene che m'è restata penta a 'o core! che sarrà chesto, o Fortuna? dove, dov'è 'a bellezza, l'uncino che m'afferraie, l'argano che me tiraie, 'a frezza che me smafaraie? io sapeva che né femmena né tela resce a lumme 'e cannela, ma chesta 'a 'ncaparraie a lumme 'e sole! Ohimè, ca l'oro 'e stammatina m'è scopierto a rammo, 'o diamante a vrito e 'a varva m'è resciuta a garzetta!». Cheste ed autre parole vervesiava e 'mbrosoliava fra 'e diente, ma puro a ll'utemo, costritto da 'a necessitate, dette no vaso a Grannizia, ma, comme vasasse no vaso antico, che avvecinaie ed arrassaie chiù 'e tre vote 'e lavra primma che toccasse 'a vocca d''a zita, a 'a quale accostato 'e parze 'e trovarese a 'a marina 'e Chiaia 'a sera, quanno chelle magne femmene portano 'o tributo a 'o maro d'autro che d'adure d'Arabia. Ma perché 'o cielo, pe pare' giovene, s'aveva fatta 'a tenta negra a 'a varva ianca, e 'a terra 'e sto signore era muto destante, fu astritto a portaresella a na casa poco lontano da 'e confine 'e Panecuocolo pe chella notte;\ndove, acconciatose no saccone 'ncoppa doi casce, se corcaie cu 'a zita. Ma chi pò dice' 'a mala notte che passaro l'nu e l'autro, che, sì be' fu 'e state, che n'arrevava a otto ora, 'e parze 'a chiù longa 'e 'nvierno: 'a zita verruta da na parte rascava, tosseva, tirava quarche cauce, sosperava e cu parole mute cercava 'o cienzo d''a casa affittata; ma 'o Cuosemo faceva affenta 'e gronfià e tanto se reterai 'm ponta 'o lietto, pe no toccà Grannizia, che, mancatole 'o saccone, schiaffai 'ncoppa no pisciaturo e rescie 'a cosa a fieto e a vergogna. Oh quanta vote 'o zito iastemmaie 'e muorte d''o Sole, che penzeniava tanto pe tenerelo chiù luongo tiempo a sta soppressa! quanto pregava che se rompesse 'o cuollo 'a Notte e sparafonnassero 'e stelle, pe levarese da canto cu 'a venuta d''o iuorno chillo male iuorno! Ma non tanto priesto scette l'Arba, a caccià 'e Gallinelle ed a scetà 'e galle, ch'isso, sautato da 'o lietto e appontatose a pena 'e brache, iette 'e carrera a 'a casa 'e Caradonia pe renonzià 'a figlia e pagarele 'a 'ncignatura cu na mazza 'e scopa. E, trasuto a 'a casa, non ce 'a trovaie, ch'era iuta a 'o vosco pe na fascia 'e legna pe fare no scaudatiello a 'a figliastra, che steva ammafarata drinto 'a sepetura 'e Bacco, dov'era degna 'e stare sciamprata drinto 'a connola d'Ammore. Cuosemo, cercanno Caradonia e trovannola sparafonnata, accommenzaie a gridà: «Olà, dove site?». E ecco no gatto soriano, che covava 'a cenne', sparai contra tiempo na voce: «Gnao, gnao, mogliereta è drinto 'a votte 'ntompagnao!». Cuosemo, 'nzeccatose a 'a votte, 'ntese no cierto gualiarese 'n cupo e sottavoce; pe 'a qualemente cosa pigliaie n'accetta da vecino 'o focolaro e sfasciaie 'a votte, che a 'o cade' d''e doche parze no cade' 'e tela da na scena dove sia na dea da fare 'o prolaco. Non saccio comme a tanto lostrore non cadette ciesso; 'a quale cosa\nvedenno 'o zito, stato pe no piezzo comme a chillo che ha visto 'o monaciello e po' tornato 'n se stisso, corze ad abbracciarela decenno: «Chi t'aveva puosto a sto nigro luoco, o gioiello 'e sto core? chi me t'aveva accovato, o speranza 'e sta vita? che cosa è chesta, 'a penta palomma drinto sta gaiola 'e chierchie e l'auciello grifone venireme a canto? comme va sto chiaito? parla, musso mio, conzola sto spireto, lassa spaporà sto pietto!». Alle quale parole responnette Cicella contannole tutto 'o fatto, senza lassarene iota: quanto aveva sopportato a 'a casa d''a matreia da che 'gne pose 'o pede, fi' che, pe levarele 'a cannella, Bacco l'aveva sotterrata a na votte. Sentuto chesto Cuosemo 'a facette accovà e agguattà dereto 'a porta e, tornato a mette' 'nziemme 'a votte, fece venì Grannizia e 'nforchiatacella drinto 'e decette: «Statte ccà no poccorillo, quanto te faccio fare no 'nciarmo azzò 'e maluocchie non te pozzano» e, 'ntompagnato buono 'a votte, abbracciaie 'a moglie' e, schiaffatosella 'ncoppa a no cavallo, se 'a portaie 'e ponta a Pascarola, ch'era 'a terra soia. E venuta Caradonia, cu na grossa fascina, facette no gran focarone e, puostoce na grossa caudara d'acqua, comme sparaie a bolle' 'a devacaie pe 'o mafaro drinto 'a votte e sporpaie tutta 'a figlia, c'arrignaie 'e diente comme s'avesse manciato l'erva sardoneca e se l'auzaie 'a pelle comme a serpe quanno lassa 'a spoglia. E comme parze ad essa che Cicella avesse pigliato 'o purpo, stennecchiato 'e piede, scassaie 'a votte, e ashianno oh che vista! 'a propria figlia cotta da na cruda mamma, sceccannose 'e zervole, rascagnannose 'a facce, pisannose 'o pietto, sbattenno 'e mano, tozzanno 'a capo pe 'e mura e trepetianno cu 'e piede, fece tanto trivolo e sciabacco che 'nce corze tutto 'o casale. E, dapo' ch'ebbe fatto e ditto cose 'e ll'autro munno, che non vastaro confuorte a conzolarela, conziglie a miticarela, iette 'e\ncarrera a no puzzo e, zuffete, cu 'a capo a bascio se roppe 'o cuollo, mostranno quanto sia vera chella settenza: chi sputa 'n cielo 'e retorna 'n facce». Era fornuto a pena sto cunto che secunno l'ordene dato da 'o prencepe se vedettero sguiglià là 'nanze Giallaise e Cola Iacovo, l'nu cuoco e l'autro canteniero 'e corte, 'e quale, vestute da viecchie napoletane, recetaro l'egroca che secota."
  },
  {
    "text": "LA STUFA EGROCA Giallaise e Cola Iacovo GIALLAISE Singhe 'o ben trovato, o Cola Iacovo! COLA IACOVO Singhe 'o ben venuto, o Giallaise! dimme, da dove viene? GIALLAISE Da 'a stufa. COLA IACOVO Co sso caudo a 'a stufa? GIALLAISE Quanto chiù caudo face tanto meglio! COLA IACOVO E non criepe? GIALLAISE Creparria, frate mio, si non ce iesse! COLA IACOVO E che gusto 'nce truove? GIALLAISE Gusto 'e temperà 'e doglie 'e sto munno, dove abbesogna d'abbottà a forza, c'ogne cosa oramai vace a 'a storza. COLA IACOVO Io creo ca me coffie: pienze che sia cocozza e ch'io non pesca a funno? che ha da fare 'a stufa cu 'o munno? GIALLAISE Quanto cride pescà, manco pische!\npienze tu ch'io te parlo 'e chilla stufa dove sì schiaffato drinto a no cammariello saudo saudo, che te 'nce affuoche e muorence 'e caudo? non, no, parlo 'e chella che penzannoce schitto se smesa ogne dolore 'e sta vita angosciosa, che quanto veo m'abbotta chella cosa. COLA IACOVO Io sento cose nove, me fai strasecolà: non sì aseno affé quanto me pare! GIALLAISE Agge donca a sape' ch'è na stufa a sto munno dove vace a colà e male e bene. Agge gusto e piace' a bottafasce, agge grannezza a pietto 'e cavallo, ogne cosa te stufa e te sfastedia e che sia vero apre l'arecchie e siente e 'n tanto te conzola, ca s'aspetta a sto passo ogne contento omano ed ogne spasso. COLA IACOVO Da vero ca te mierete 'a 'nferta! dì puro, ca te sento a canna aperta. GIALLAISE Vederrai, verbegrazia, na bona guagnastrella, te trase ne l'omore, 'nce manne 'o sanzaro, tratte 'o matremmonio, site d'accordio, chiamme 'o notaro, che faccia 'e capitole; saglie, vase 'a zita,\nch'è tutta sfuorge e scisciole; tu puro, comme a prencepe te 'ncigne no bell'abeto, se chiammano 'e suone, se face 'o banchetto e se 'nce abballa; s'aspetta 'nsomma cu chiù desederio 'a notte, che n'aspetta viento 'o marinaro, 'o scrivano remmore, 'o latro folla e chiaieto 'o dottore. Ecco vene 'a notte, notte 'e male agurio, che 'a gramaglia, negrecata, porta, mentre 'a libertà, scuro! l'è morta! 'o stregne 'a moglie' cu 'e braccia né sa ca so' catene 'e galera! Ma durano tre iuorne 'e gnuognole e carizze, 'e vierre e cassesie: ma non iogne a 'o quarto, che subeto se stufa, iastemma quanno mai ne fu parola, mardice mille vote chi ne fu causa. Si 'a scura parla, 'e piglia pe travierzo, 'e fa 'o grugno e mira cu 'a gronna, fa l'achela a doi teste si se corca, se torce si 'o vasa, e non c'è mai chiù bene a chella casa. COLA IACOVO Sfortonato ortolano è chi se 'nzora! schitto na notte semmena contiente, po' mete mille iuorne 'e tormiente. GIALLAISE No patre mo se vede nasce' no nennillo:\noh che gusto, oh che spasso! subeto 'o fa stregne' cu cotriello 'e seta e 'e vammace, comm'a no pisaturo 'o 'ncericcia e l'appenne tante cose a 'e spalle: diente 'e lupo, fico e meze lune e coralle e mologne e porcelluzze, che pare spiccecato chi accatta zaffarana! 'e trova 'a notriccia, non vede ped autre uocchie; 'e parla cianciosiello: «Comme czaie, bello ninno? te vollo tanto bene! tu zì cole 'e tata! zaporiello 'e mamma!». E mentre stace attoneto cu no parmo 'e canna, sentenno cacca e pappa, raccoglie 'n zino quanto a chillo scappa! 'ntanto se cresce comme 'a mal'erva, e se face spicato comm'a bruoccolo: te 'o manna a 'a scola e 'nce spenne 'e bisole e quanno ha fatto cunto vederelo dottore, ecco l'esce 'e mano, piglia 'a trista via, se mesca cu guaguine, tratta cu malantrine, fa scogliette e verrelle, e leva o dace, contrasta cu varvie' e cu scrivane. Pe sta causa stofato, o 'o caccia o mardice o pe mette' a siesto\nn'ammaro cellevriello, 'o schiaffa carcerato a no castiello. COLA IACOVO Presonia che te vuoie..., no figlio tristo, c'ha 'e vote 'e luna, se cresce o pe 'o rimmo o pe 'a funa. GIALLAISE Che vuoi chiù? 'o magnà, ch'è cosa necessaria d''a vita, puro vene 'n fastidio. 'Nfuce buono 'o stefano, 'norca, gliutte, 'ngorfisce, schiana, pettena, scrofoneia, cannareia, mena 'e masche, miette sotta a 'o naso, inchie 'e vuoffole 'e cose duce ed agre, e magre e grasse, da puro 'o portante a 'e ganasse, và pe mazzecatorie e pe bazà: ca a ll'utemo 'e ll'utemo, trovannose 'o stommaco 'nnegesto, fa 'nzorfate 'e tronola, 'e grutte d'ova fracete, 'e vene 'nappetenzia e 'e sciorte se stufa, che 'e fete 'a carne, l'ammoina 'o pesce, 'e cose duce so' nascienzo e fele, 'o vino l'è nemmico, e 'o mantene a pena 'o sorzico. COLA IACOVO Cossì non fosse vero, comme 'a mala regola chiù che d'ogne autro a vesentierio manna, ed ogne male vene pe 'a canna! GIALLAISE Si iuoche a carte, a dale, a trucche, a sbriglie, a cetranghelle, a schiacche, a 'e farinole,\nse 'nce spenne 'o tiempo, se 'nce arriseca l'arma, se 'nce mette 'o 'nore a compromisso, 'nce lasse 'o denaro, 'nce pierde l'amecizia, non duorme suonno 'nchino, non magne muorzo 'ntiero, sempre cu 'o penziero a sto marditto vizio, dove dui so' d'accordio pe te mette' 'miezo e sparteno a mitate 'o guadagno. Puro quanno t'adduone ca tu 'nce sì ngarzato e sì corrivo, stufato d''e perdete, quanno vide 'o iuoco vide iusto 'a gliannola e 'o fuoco. COLA IACOVO Viato chi 'o fuie, arrasso sia da me, guarda 'a gamma! pierde 'e iuorne, si non pierde argiamma. GIALLAISE E 'e trattenemiente, che so' 'e manco riseco e chiù gusto, puro te danno sosta: 'e farze, 'e commedie e sagliemmanche, 'a femmena che sauta pe 'a corda, chell'autra cu 'a varva e chell'autra che cose cu 'e piede, 'e mattaccine cu 'e bagattielle, 'a crapa che va 'ncoppa a 'e rocchielle: 'nsomma stufano tutte 'e solazze, e boffune e fazieze e sciuocche e pazze. COLA IACOVO Perzò solea cantà Compa' Iunno: Non è gusto durabele a sto munno!"
  },
  {
    "text": "GIALLAISE 'A museca è na cosa che te vace pe fi' a l'ossa pezzelle, cu tante varietà 'e garbe e muode, trille, fughe, volate e gargariseme e fauze e retopunte e passacaglie, cu voce malanconeca od allegra, o grave o a sautariello, ped aiero o cu 'a parte 'e vascio o 'e fauzietto o 'e tenore, cu stordemiente da tasto o da shiato, e cu corde o 'e niervo o 'e metallo: pure ogne cosa stufa, e, si non stai d'omore, e t'abbottano niente 'e permune, scassarrisse teorbie e colasciune! COLA IACOVO Quanno no sta 'o cellevriello a siesto, canta e verna che vuoie, canta puro 'o Stella e 'o Giammacco, è peo na sinfonia che 'o sciabacco. GIALLAISE De 'o ballà non te dico niente: vide saute rotunne e travocchette e crapiole e daine e scorze e contenenze: pe no poco te piace e te da gusto, ma po' cura è d'agusto: quatto motanze stufano, né vide l'ora che se caccia 'n campo 'o ballo d''a 'ntorcia o 'o ventaglio pe appalorcià, scomputa 'a festa, stracco 'e pede e siseto 'e testa. COLA IACOVO Senz'autro è tiempo perzo ed a fare catubba\nse strude assai, né se guadagna zubba. GIALLAISE Scommerziune e pratteche, e spasse e commonette cu l'ammice, 'o beve' e sguazzà pe drinto sse taverne e 'o sbordelleià pe sse Ceuze e mette' 'a chiazza sotto 'ncoppa, cu sferrecchie e copierchie 'e latrine, no stare abbiento mai, 'o cellevriello ad argata e 'o core a centimmolo, passato chillo shiore quanno 'o sango volle, te stufa chiù d'ogn'autro e, vascianno 'a capo ed appesa a 'o fummo 'a scioscella, te retì e te fai 'o fatto tuio, stufato 'e chille anne che danno ombre 'e gusto e vere affanne. COLA IACOVO Quanto piace a ll'ommo comme fuoco 'e paglia, che passa e sporchia e sparafonna e squaglia! GIALLAISE Non c'è sienzo a 'a capo che n'aggia 'e crapicce: ma subeto se stufa l'uocchie 'e remirà cose pentate e belle, sfuorge, bellezze, quatre, spettacole, giardine, statue e fraveche; 'o naso d'adorà garuofane, viole, rose e giglie, ambra, musco, zibetto, vruodo conciato e arruste;\n'a mano 'e toccà cose molle e cenede, 'a vocca 'e gustà voccune cannarute e muorze gliutte, l'arecchie 'e sentì nove fresche e gazette. 'Nsomma, si fai 'o cunto cu 'e deta, quanto fai, quanto vide e quanto siente tutto viene 'nsavuorrio, e spasse e stiente. COLA IACOVO Troppo starria 'ncrastato cu 'a terra l'ommo, ch'è fatto schitto pe 'o cielo, s'avesse a chisto munno sfazione compruta; però te schiaffa 'mocca l'affanne a sporta e 'e piacì a sprocca. GIALLAISE Sulo na cosa è chella che non te stufa mai, ma sempre te recreia, sempre te face stare contento e conzolato: e chesto è 'o sape' e 'o docato. Perzò chillo poeta grieco deceva a Giove cu caude prieghe da 'o core sciute: «Damme, signore mio, purchie e virtute!». COLA IACOVO Hai no cantaro e miezo 'e ragione, ca non te sazia mai l'nu né l'autra: chi have agresta e sale, pe l'oro è granne e pe vertù 'mmortale! Fu tanto gostosa l'egroca, che a gran pena 'ncantate da 'o piaceres'addonattero ca 'o Sole, stracco da fare tutto 'o iuorno Canario pe licampe d''o cielo, avenno\ncacciato a 'o ballo d''a 'ntorcia 'e stelle,s'era retirato a mutarese 'a cammisa, perzò comme veddero vruoco l'aiero,dato l'ordene solito 'e tornà, se retirattero ogne na a 'e case loro. SCOMPETURA DE LA IORNATA TERZA"
  },
  {
    "text": "QUARTA IORNATA Poco 'nanze era sciuta l'Arba a cercà 'o veveraggio a 'e fatecature, ca poco poteva stare a spontà 'o Sole, quanno 'e princepe ianche e nigre se trovattero a 'o luoco 'e ll'appontamiento, 'int''o quale erano poco 'nanze arrivate 'e dece femmene, c'avennose fatto na ventrecata 'e ceuze rosse avevano fatto 'o musso comm'a mano 'e tentore, che tutte 'nziemme se iezero a sede' a canto na fontana, che serveva 'e schiecco a cierte piede 'e cetrangolo mentre se 'ntrezzavano 'e capo pe cecà 'o Sole. 'E quale, fatto penziero 'e passà 'n quarche manera 'o tiempo fi' che fosse l'ora 'e menà 'e masche, pe dare gusto a Tadeo ed a Lucia commenzaro a descorre' si devevano ioquà a seca mautone, a capo o croce, a cucco o viento, a mazz'e piuzo, a 'a morra, a paro o sparo, a 'a campana, a 'e norchie, a 'e castellucce, ad accosta palla, a chioppa o separa, a 'o tuocco, a 'a palla o a 'e sbriglie. Ma 'o prencepe, ch'era sfastediato 'e tante iuoche, ordenaie che venesse quarche strommiento e se cantasse fra tanto. E subeto na mano 'e serveture, che se delettavano, vennero leste cu colasciune, tammorrielle, cetole, arpe, chiuchie', vottafuoche, crocro, cacapenzie' e zuche-zuche e, fatto na bella sofronia e sonato 'o Tenore 'e ll'Abbate, Zefero, Cuccara Giammartino e 'o Ballo 'e Shiorenza, se cantattero na maniata 'e canzune 'e chillo tiempo buono che se pò chiù priesto trivolià che trovà e, fra l'autre, se dicettero: Fruste ccà Margaritella, ca sì troppo scannalosa, che ped ogne poco cosa tu vuoi 'nanze 'a gonnella. Fruste ccà Margaritella. E chell'autra,\nVorria, crudel, tornà chianelletto e po' stare sotto a sso pede; ma, si 'o sapisse, pe straziarme sempre corrarisse. Secotaro appriesso: Iesce, iesce, sole, scaglienta 'Mparatore! scanniello d'argiento che vale quattociento, ciento cinquanta tutta 'a notte canta, canta Viola 'o mastro d''a scola, o mastro mastro mannancenne priesto, ca scenne mastro Tiesto cu lanze cu spate, cu l'aucielle accompagnate. Sona, sona zampognella, ca t'accatto 'a gonnella, 'a gonnella 'e scarlato, si non suone te rompo 'a capo. Non lassanno chell'autra, Non chiove', non chiove', ca voglio ire a move'! a move' 'o grano 'e mastro Giuliano. Mastro Giuliano prestame 'a lanza, ca voglio ire 'n Franza,\nda Franza a Lommardia dove sta madamma Lucia! Ora, mentre stevano a 'o meglio d''o cantà, venettero 'e vevanne 'n tavola, e, magnato a crepapanza, Tadeo decette a Zeza che facesse capo, 'ncignanno 'a iornata cu 'o cunto suio. 'A quale, pe secotà 'o commannamiento d''o prencepe, cossì decette:"
  },
  {
    "text": "LA PRETA DE LO GALLO TRATTENEMIENTO PRIMMO DE LA IORNATA QUARTA Mineco Aniello, pe virtù 'e na preta trovata 'n capo a no gallo, deventa giovane e ricco; ma, essennole truffata da dui nigromante, torna viecchio e pezzente e, cercanno 'o munno, a 'o Regno d''e Surece ha nova 'e ll'aniello ed, aiutato da dui surece, 'a recupera, torna a 'o stato 'e 'mprimmo e se venneca d''e mariuole. «Non sempre ride 'a moglie' d''o latro, chi tramma fraude se tesse roine; non c'è 'nganno che non se scopra, né trademiento che non venga a 'a luce; 'e mura so' spiune d''e forfante; latrocinio e pottanicio crepa 'a terra e dicelo, comme ve farraggio sentì, si starrite cu l'arecchie a 'a casa. Era na vota a 'a cettà 'e Grotta Negra no cierto Mineco Aniello, cossì 'n desditta d''a desgrazia che tutto 'o stabele e 'o mobele suio sottasopra era no gallo patano, che se l'aveva cresciuto a mollichelle. Ma, trovatose na mattina allancato da l'appetito, perché 'a famme caccia 'o lupo da 'o vosco facette penziero 'e pigliarene 'e picciole. E, portatolo a 'o mercato, trovaie dui varvaianne negromante, cu 'e quale venuto a 'e patte e liberatolo pe meza patacca 'e decettero che l'avesse portato a 'a casa loro, ca l'averriano contato 'e sbruonzole. E cossì, abbiatose 'e maghe e Minec' Aniello retomano, sentette che parlavano 'n forbisco fra loro, decenno: «Chi 'nce l'avesse ditto 'e trovà sto buono 'matteto, o Iennarone? sto gallo senz'autro sarrà 'a ventura nostra, pe chella preta che tu sai c'have drinto 'a catarozzola, 'a quale farrimmo legà subeto a n'aniello, pe avere tutto chello che saperrimmo demannà». E Iennarone responnette: «Stà zitto, Iacovuccio, ca me veo ricco e manco 'o creo, e non veo l'ora 'e scocozzà sto gallo pe\ndare no cauce 'n facce a 'a pezzentaria e stirareme 'a cauza, pocca a sto munno 'e virtù senza tornise so' tenute pe pezza 'e pede e cossì comme vai cossì sì tenuto». Mineco Aniello, ch'aveva curzo paise ed aveva magnato pane 'e chiù forna, sentuto 'o zergo comme fu a no vicariello stritto votaie carena e truccaie pe 'a porverosa e, curzo a 'a casa, torze 'o cuollo a 'o gallo e, apertole 'a capo, trovaie 'a preta. 'A quale fatto subeto legà a n'aniello d'attone, volenno fare sperienza d''a vertù soia dicette: «Vorria deventà guagnone 'e decedotto anne!» e, ditto ste parole apena, 'o sango 'e tornaie chiù vivo, 'e nierve chiù forte, 'e gamme chiù ferme, 'a carne chiù fresca, l'uocchie chiù speretuse, 'e capille d'argiento se fecero d'oro, 'a vocca, ch'era no casale sacchiato, se popolaie 'e diente, 'a varva, ch'era caccia reservata, deventaie terreno semmenatorio. 'Nsomma, fatto no bellissimo giovaniello, tornaie a dice': «Io desiderarria no palazzo 'e sfuorgio e fare parentato cu 'o re!». E loco te vediste schiude' no palazzo 'e bellezza 'ncredibele, dov'erano statoe 'e spanto, colonne da stordì, petture 'e strasecolà: l'argiento sbommava, l'oro se scarpisava pe terra, 'e gioie te shiongavano 'n facce, 'e serveture vrellecavano, 'e cavalle e carrozze erano senza numero: 'nsomma fece tanta mostra 'e recchezza che 'o re 'nce aperze l'uocchie ed appe da caro darele Natalizia, 'a figlia. Tra chisto tiempo, scopierto 'e negromante 'a fortuna granne 'e Mineco Aniello, fecero penziero 'e levarele da mano sta bona sciorte e, fatto na bella pipata che sonava e ballava a forza 'e contrapise, vestennose da mercante iettero a trovà Pentella, 'a figlia 'e Mineco Aniello, cu scusa 'e vennerencella. 'A quale, visto cossì bella cosa, 'e dicette 'n che priezzo 'a tenevano, 'e quale resposero che non'nc'era denaro che l'avesse potuto pagà, ma ch'essa poteva esserene patrona cu farele no piace' schitto, ch'era lassarele vede' 'a fattura 'e ll'aniello\nche teneva 'o patre, pe pigliarene 'o modiello e farene n'autro simele, ca l'averriano donato 'a pipata senza pagamiento nesciuno. Pentella, che 'ntese st'afferta e non aveva sentuto 'o proverbio a buon mercato pensace, azzettaie subeto 'a partita, decenno che fossero tornate 'a matina appriesso ca se l'averria fatto prestà da 'o patre. Iutosenne 'e maghe e venuto 'o patre a 'a casa, tante cassesie 'e dicette e tante vruoccole 'e fece che 'o tiraie a prestarele l'aniello, trovannose scusa ca steva malanconeca e se voleva rallegrà no poco 'o core. Ma, venuto 'o iuorno sechente quanno 'o pagliamenuta d''o Sole fa scopà 'e lordizie 'e ll'ombre pe 'e chiazze d''o cielo vennero 'e maghe, che non cossì priesto avettero 'n mano loro l'aniello che squagliattero comm'a chillo che scria, che non se ne vedde fummo, che 'a negra Pentella appe a morì d'abbasca. Ma, arrivate 'e maghe a no vosco dove 'e ramme 'e ll'arvole arcune facevano 'a 'mpertecata ed autre ioquavano a pane caudo fra loro, dicettero a l'aniello c'avesse guastato tutta 'a 'menzione d''o viecchio regnovenuto. 'O quale, trovatose a chillo tiempo 'nanze 'o re, 'n ditto 'n fatto se vedde 'ngrifà e ianchià 'e capille, 'ncrespà 'a fronte, 'nsetolì 'e ciglia, scarcagnà l'uocchie, arrepecchià 'a facce, sdentà 'a vocca, 'mmoscà 'a varva, auzà 'o scartiello, tremmà 'e gamme e, 'ncoppa tutto, 'e vestite 'nshiammante tornà a vrenzole ed a pezzolle. Pe 'a quale cosa 'o re, che vedde sto brutto pezzente seduto 'n commerzazione cod isso, 'o fece subeto caccià cu mazze e male parole. 'O quale, vedennose caduto 'n chiummo, iette chiagnenno a 'a figlia e, cercato l'aniello pe remmedià a sto desordene, sentette 'a burla fattale da 'e mercante fauzarie e mancai poco che non se derropasse pe na fenestra, iastemmanno mille vote 'a 'ngnoranza d''a figlia, che pe na negra pipata l'aveva fatto restà comm'a no brutto paputo, pe na cosa fatta 'e pezze l'aveva arredutto a fare\ncose da pazzo, pocca era resoluto 'e ire tanto spierto e demierto, comm'a 'o male denaro, fi' che avesse nova 'e sti mercante. Cossì decenno, puostose no capopurpo 'n cuollo, 'e calantrielle a 'e piede, na vertola a travierzo 'e spalle e na mazza 'n mano e, lassanno 'a figlia fredda e ielata, se pose pe desperato a camminà. E tanto vottaie 'e piede c'arrivaie a 'o regno 'e Pertuso Cupo, abitato da surece, dove, pigliato pe spione d''e gatte, fu portato subeto 'nanze a Rosecone, 'o re. Da 'o quale addemmannato chi era, da dove veneva e che iesse facenno da chille paise, Mineco Aniello, dato 'mprimma a 'o re na cotena pe signo 'e tributo, 'e contaie ad na ad na tutte 'e desgrazie soie e concruse ca voleva conzomà tanto chillo nigro scuorzo fi' che avesse nova 'e chelle arme dannate che l'avevano fatto priore 'e na gioia accossì cara, levannole a no stisso tiempo 'o shiore d''a gioventù, 'a fonte d''a recchezza, 'a pontella d''o 'nore. Rosecone, a ste parole, se sentette rosecà da 'a pietate e, desideruso 'e dare quarche consolazione a 'o poverommo, chiammaie 'e surece chiù viecchie a conziglio, demannannole pare' 'ntuorno a 'a desgrazia 'e Mineco Aniello e commannannole a fare delegenzia si se potesse avere quarche nova 'e sti mercante a posticcio. Fra 'e quale trovannose pe ventura Rudolo e Sautariello, surece pratteche d''e cose d''o munno, 'e quale erano state na seina d'anne a na taverna 'e passo, dicettero: «Stà 'e bona voglia, cammarata, ca 'e cose sarranno meglio che non te cride. Ora sacce che, trovannoce no iuorno drinto na cammara 'e ll'Ostaria d''o Cuorno, dove alloggiano e sguazzano allegramente l'uommene chiù stimate a 'o munno, da llà passaro duie 'e Castiello Rampino, 'e quale dapo' magnà, avenno visto 'o funno 'e ll'arciulo, descorrevano d''a burla fatta a no cierto viecchio 'e Grotta Negra, avennolo corrivato 'e na preta 'e gran vertute, 'a quale, dicette nu 'e chille che se chiammava\nIennarone, ca non se l'averria levata mai da 'o dito, pe n'avere accasione d''a perde' comm'aveva fatto 'a figlia 'e sto viecchio». Sentenno sta cosa, Mineco Aniello dicette a 'e dui surece che, si se confidavano d'accompagnarelo a 'o paiese 'e sti mariuole e 'e farele recuperà l'aniello, l'averria dato na sarma 'e caso e 'e carne salata, che se l'avessero gauduta 'nzemmera cu 'o signore re. 'E quale, trattannose d'ontà 'a mano, s'offerzero 'e fare mare e munte e, cercato lecienza a 'a sorecesca corona, partettero. Ed, arrivate dapo' luongo cammino a Castiello Rampino, 'e surece fecero fermà Minic'Aniello sotto certe arvole, a pede 'e no shiummo che, comm'a sangozuca se pigliava 'o sango d''e faticature e 'o iettava a 'o maro, ed isse, trovato 'a casa d''e maghe, veddero che Iennarone non se levava mai l'aniello da 'o dito; pe 'a quale cosa cercaro pe via 'e strataggemma guadagnà sta vettoria. Ed, aspettato che 'a Notte tegnesse d'angresta 'a facce d''o cielo, ch'era cotta 'e Sole, comme se fu iuto luongo luongo a corcà commenzaie Rudolo a rosecà 'o dito 'e ll'aniello. 'O quale sentennose fare male se 'o levaie, posannolo 'ncoppa a na tavola a capo 'o lietto. 'A quale cosa visto, Sautariello se 'o pose 'mocca e 'n quatto zumpe foro a trovà Mineco Aniello. 'O quale cu chiù allegrezza che non ha 'o 'mpiso quanno l'arriva 'a grazia, fece subeto deventà dui asene 'e nigromante, 'ncoppa l'nu d''e quale stiso 'o ferraiuolo se accravaccaie comm'a no bello conte e, carrecato l'autro 'e lardo e caso, toccaie a 'a vota 'e Pertuso Futo, dove, regalato 'o re e 'e conziglie', 'e rengraziaie 'e quanto bene pe causa loro aveva recevuto, preganno 'o cielo che maie mastrillo 'e facesse 'mpedimiento, maie gatta 'e portasse dammaggio, maie arzeneco 'e causasse despiace'. E, partutose da chillo paese ed arrivato a Grotta Ne-\ngra, tornato chiù bello 'e 'mprimma fo recevuto da 'o re e da 'a figlia cu 'e maggiure carizze d''o munno e, fatto derropà l'asene da na montagna, se gaudette cu 'a moglie', non partennose maie l'aniello da 'o dito, pe non fare quarch'autro scassone, che cane ch'è scottato d'acqua cauda ha paura perzì 'e ll'acqua fredda»."
  },
  {
    "text": "LI DUI FRATIELLE TRATTENEMIENTO SECUNNO DE LA IORNATA QUARTA Marcuccio e Parmiero, fratielle, nu ricco e viziuso, n'autro vertoluso e pezzente. Se vedeno, dapo' varie fortune, 'o povero scacciato da 'o ricco deventato barone e 'o ricco caduto 'n meseria connutto vicino 'a forca, ma, canosciuto 'nocente è da 'o frate recevuto a parte d''e ricchezze soie. Portaie 'o caso 'e Mineco Aniello assai sfazione a 'e princepe, e benedecettero mille vote 'e surece, causa che 'o poverommo recoperasse 'a preta e 'e maghe recuperassero cu na rotta 'e cuollo 'o chirchio 'e no dito. Ma, essennose posta Cecca 'n conzetto 'e chiacchiarà, varrianno tutte cu 'a stanga d''o selenzio 'a porta d''e parole, essa commenzaie a dice' 'e sta manera: «Non c'è chiù gran parapietto contro l'assaute d''a Fortuna quanto 'a Virtù, 'a quale è contravenino d''e desgrazie, pontella d''e roine, puorto d''e travaglie, 'a quale te caccia da 'o fango, te sarva da 'e tempeste, te guarda 'e male sciagure, te conforta 'int''e desguste, te soccorre 'int''e necessità, te defenne 'int''a Morte; comme senterrite da 'o cunto c'aggio 'm ponta 'a lengua 'e ve contà. Era na vota no patre che aveva dui figlie, Marcuccio e Parmiero; 'o quale, stanno pe saudà 'e cunte cu 'a Natura e straccià 'o quatierno d''a vita, se 'e chiammaie a canto 'o lietto e 'e dicette: «Figlie miei beneditte, già poco ponno tardà 'e sbirre d''o Tiempo a scassà 'a porta 'e ll'anne mieie, pe fare secuzione, contra 'e costituzione d''o regno, 'ncoppa 'e bene dotale 'e sta vita pe chello che devo a 'a terra. E però, amannove quanto 'e bisole meie, non devo partireme da vui senza lassareve quarche buono allecuordo, azzò pozzate corre' cu 'a trammontana d''o buono conziglio pe sto gorfo 'e tra-\nvaglie ed arrivà a securo puorto. Aprite adonca l'arecchie, che si be' pare niente chello che ve dongo, aggiate da sape' ch'è na recchezza che no ve sarrà arrobbata da malantrine, na casa che no 'a scarruparranno terremote, na possessione che no 'a consumarranno 'e vrucole. Ora, 'mprimmo ed antemonia, siate timoruse d''o cielo: ogne cosa vene da llà 'ncoppa, chi sgarra sta strata ha fritto 'o fecato. No ve facite scannà da 'a potroneria, crescennove comm'a puorce a 'o pontile: chi striglia 'o cavallo suio non se pò chiammà muzzo 'e stalla; besogna aiutarese a cauce ed a muorze; chi ped autro lavora pe sé mannuca. Sparagnate quanno ne avite: chi sparagna guadagna; a cavallo a cavallo se fa 'o tornese; chi stipa trova; chi ha 'e donne bona foglia conne; stipate che pappe e non fare che sfacce, ca buone so' l'ammice e 'e pariente, trista 'a casa dove non c'è niente; chi ha denà fraveca e chi ha biento naveca e chi n'ha denà è no paputo e n'aseno, che d'ogne tiempo 'e piglia 'o spasemo; e però, amico mio cortese, comm'hai 'a 'ntrata cossì fà 'e spese; culo quanto cuopre terra quanto uoseme; comme te siente cossì mena 'e diente; 'a cucina picciola fa 'a casa granne. Non esse' troppo chiacchiarone, ca 'a lengua non have uosso e rompe 'o duosso: aude, vide e tace, si vuoi vive' 'm pace; chello che te vide vide, chello che te siente siente; poco magnà, poco parlà; caudo 'e panne maie fece danno; chi troppo parla spisso falla. Contentateve d''o poco: meglio so' 'e fave che durano che 'e confiette che fenisceno; meglio d''o poco gaude' che 'e ll'assai trivolà; chi non pò avere 'a carne, veva 'o vruodo; chi autro non pò, cu 'a moglie' se corca; cot cot autem, arrepezzate comme puoie: chi non po' avere 'a porpa s'attacca a ll'uosso. Pratticate sempre cu meglio 'e vui e facitele 'e spese: dimme cu chi vaie ca te dico chello che faie; chi pratti-\nca cu 'o zuoppo 'n capo 'e ll'anno zoppeca; chi dorme cu cane non se n'auza senza pulece; a 'o tristo dalle 'a robba toia e lassannello ire, ca 'a mala compagnia porta l'ommo a 'a forca. Pensate e po' facite: ch'è mala cosa chiude' 'a stalla quanno ne so' sciute 'e vuoie; quanno 'a votte è chiena appila appila, quanno è vacante non hai c'appilà; mazzeca 'mprimmo e po' gliutte, ca 'a gatta pe 'a pressa fece 'e figlie cecate; chi cammina adaso fa bona iornata. Fuite 'e costiune e 'e verrelle, non mettenno 'o pede ad ogne preta: ca chi sauta troppo pale se ne 'mpizza quarcuno da dereto; cavallo caucetaro chiù ne leva ca ne dace; chi 'e graffio fere 'e cortellaccio more; tanto va 'a lagnella a 'o puzzo pe fi' che 'nce lassa 'a maneca; 'a forca è fatta pe 'o sbentorato. Non ve facite 'nfomà da 'a soperbia: 'nce vole autro che mesale ianco a tavola; vasciate ed acconciate; maie fu bona 'a casa che fece fummo; 'o buono archemista passa 'o destillato pe cenne', azzò non piglie 'e fummo, e l'ommo da bene deve passà pe 'a mammoria c'ha da tornà cenne' 'e penzie' superbe pe non restà affommecato da 'a presonzione. Non ve pigliate 'o penziero d''o Russo: chi se 'mpaccia resta 'mpacciato; è cosa da ciantiello ire mettenno l'assisa a 'e cetrola e 'o sale a 'e pignate. No ve 'ntricate cu segnure e iate chiù priesto a tirà 'a sciaveca ch'a servì 'n corte: ammore 'e signure, vino 'e fiasco, 'a mattina è buono, 'a sera è guasto; da 'e quale non puoi autro avere che bone parole e mela fracete; dove te resceno 'e servizie sterele, 'e designe fracete, 'e speranze sesete; sude senza compassione, curre senza repuoso, duorme senza chiete, cache senza cannela, magne senza sapore. Guardateve da ricco 'mpezzentuto, da villano resagliuto, da pezzente desperato, da servetore 'meziato, da prencepe 'gnorante, da iodece 'nteressato, da femmena\ngelosa, da ommo 'e craie, da esca 'e corte, da ommo sbano e femmena varvuta, da shiumme chiete, da cimmene' fomose, da male vecino, da figliulo pecciuso e da ommo 'mediuso. Sforzateve finalmente 'e sape' ca chi have arte ha parte e chillo campa drinto a no vosco che ha sale 'n cocozza e ha puosto 'a mola d''o sinno e mutato 'e primme arecchie; c'a buon cavallo no 'e manca sella. Mill'autre cose io v'averria da dice', ma commenza a venireme 'o campissio d''a Morte, e me manca 'o shiato». Cossì decenno appena appe forza d'auzà 'a mano a benedirele che, calate 'e vele d''a vita, trasette a 'o puorto 'e tutte 'e guaie 'e sto munno. Partuto che fu 'o patre, Marcuccio, che scorpette 'e parole soie 'miezo 'o core, se deze a stodià a 'a scola, a ghire pe 'e scademmie, a fare accepe-cappiello cu 'e studiante, a trascorre' 'e cose vertolose, tanto che 'n quatto pizzeche se fece 'o primmo letterummeco 'e chillo paese. Ma, perché 'a pezzentaria è na zecca fresa d''a vertute e dall'ommo sedunto 'e ll'uoglio 'e Minerva ne sciulia l'acqua d''a bona fortuna, steva sto pover'ommo sempre spresato, sempre asciutto, sempre Limpio core e cruda voglia e se trovava 'o chiù d''e vote sazio 'e votà tieste e goliuso 'e leccà tielle, stracco 'e studià consiglie e pezzente d'aiuto, facenno fatica 'ncoppa l'Innigeste e trovannose sempre diuno. Dall'autra parte Parmiero, datose a vive' a 'a carlona ed a 'a spertecata, da na parte ioquava da n'autra taverniava, crescennose luongo luongo, senza nulla virtù d''o munno: cu tutto chesto, 'e riffa e 'e raffa, se mese bona paglia sotta. 'A quale cosa vedenno Marcuccio se chiammaie pentuto che pe consiglio d''o patre avesse sgarrato 'a strata, pocca 'o Donato niente l'aveva donato, 'o Cuornocopia l'aveva puosto 'n tanta necessitate, Bartolo no 'e faceva trasì niente a 'e bertole, adove Par-\nmiero cu 'o trattenemiento 'e ll'ossa faceva bona carne e cu dare spasso a 'a mano s'aveva chiena 'a vozza. All'utemo, non potenno stare chiù forte a 'o frosciamiento 'e ll'abesuogno, ieze a trovà 'o frate, pregannolo, già che 'a fortuna 'o faceva figlio d''a gallina ianca, s'allecordasse che isso era d''o sango suio e ca erano sciute tutte da no pertuso. Parmiero, che nelli frusce d''a recchezza era deventato stiteco, 'e dicette: «Tu, c'hai voluto secotià 'e studie pe consiglio 'e patreto e m'haie sempre iettato a facce 'e scommerzaziune e 'e iuoche, và roseca libre e lassame stare cu 'e malanne mieie, ca io non sarria pe te dare manco sale, ca buono me 'e stento sti poco picciole che me trovo! tu hai età e iodizio; chi non sa vive' suo danno, ogni ommo pe sé, e dio pe tutte! si n'haie denà, tu ietta coppe! hai famme, datte a muorzo a 'e gamme, hai seta, datte a muorzo a 'e deta!». E dittole chesse ed autre parole 'e votaie 'e spalle. Marcuccio, che se vedde usare tanta canetate da 'o propio frate, venne 'n tanta desperazione che cu n'armo resoluto 'e separà l'oro 'e ll'arma da 'o terreno d''o cuorpo cu l'acquaforte d''a desperazione, s'abbiaie verzo na montagna auta auta, che comm'a spione d''a terra voleva vede' chello che se faceva 'ncoppa l'aiero, anze comm'a Gran Turco 'e tutte 'e munte cu no torbante 'e nuvole s'auzava a 'o cielo pe 'mpizzarese 'a luna 'n fronte. Dove sagliuto ed arrampecatose come meglio potette pe na strata stretta stretta fra scarruppe e cantravune, commo fu arrevato a 'a cimma, da dove vedeva no gran precepizio, votanno 'a chiave a 'a fontana 'e ll'uocchie, dapo' luongo lamiento, se voze vrociolà 'e capo a bascio, quanno na bella femmena, vestuta verde cu na giorlanna 'e lauro 'ncoppa 'e capille 'e fila d'oro, afferrannolo pe 'o vraccio, 'e dicette: «Che fai, pover'ommo? dove te lasse strascinà da 'o male cellevriello? tu sì om-\nmo vertoluso c'hai strutto tanto uoglio e perduto tanto suonno pe studià? tu sì chillo che pe fare ire 'a famma toia comm'a galera sparmata sì stato tanto tiempo sotto 'a sparmata? e mo te pierde e a 'o meglio e non te sierve 'e chell'arme c'hai temperato a 'a forgia d''e studie contra 'a miseria e 'a fortuna? non sai tu ca vertù è n'orvetano contra 'o tuosseco d''a povertà, no tabacco contra 'e catarre d''a 'midia, na rezetta contra 'a 'nfermità d''o tiempo? non sai tu che 'a virtù è busciola pe regolarese a 'e viente d''a desgrazia, è 'ntorcia a biento da cammenà pe 'o bruoco d''e disguste ed arco gagliardo da resiste' a 'e terremote d''e travaglie? torna, scuro tene, torna 'n te stisso e non votà 'e spalle a chi te pò dare armo 'int''e pericole, forza 'int''e guaie, flemma 'int''e desperaziune. E sacce ca 'o cielo t'ha mannato a sta montagna cossì difficele a saglì, dove abita 'a stessa Virtù, azzò essa medesema, da te 'ncorpata a gran tuorto, te levasse 'e pede d''a mala 'ntenzione che te cecava. Però scetate, confortate, cagna penziero e perché vide ca 'a virtù sempre è bona, sempre vale, sempre iova, te', pigliate sta cartoscella 'e porve' e vattenne a 'o regno 'e Campo Largo, dove troverrai 'a figlia d''o re che stace a 'e Confitemini e non trova remmedio a 'o male suio; fancelo piglià drinto a n'uovo frisco, ca subeto darrai na patente 'e desluoggio a 'a 'nfermetate, che, comm'a sordato a descrezzione, 'e zuca 'a vita, e tu n'averrai tanto premmio che te levarrai 'a pezzentaria da cuollo e starrai da paro tuio, senza avere abbesuogno 'e chello d'autro».§ Marcuccio, che 'a canoscette a 'a ponta d''o naso, iettatose a 'e piede suoie 'e cercaie perdonanza 'e ll'arrore che voleva fare, decennole: «Io mo me levo l'appannatora dall'uocchie e te canosco a 'a 'ncornatura, ca sì 'a Virtù da tutte laudata da poche secotata, 'a Virtù, che fai 'ngriccà 'e 'nciegne, 'ngarzapellì 'e mente, affinà 'e iodizie, abbraccià 'e fatiche 'norate e mette' 'e ascelle pe volà a 'e sette celeste! io te cano-\nsco e me chiammo pentuto d'avereme servuto male 'e ll'arme che tu m'hai dato e te prommetto da oie 'nenante 'nciarmareme 'e manera cu 'o contraveleno tuio che non me porrà manco 'o truono 'e marzo!». E, volennole vasà 'o pede, 'e squagliaie da 'nante l'uocchie lassannolo tutto conzolato, comm'a povero malato che dapo' passato l'azzedente l'è dato 'a radeca cu l'acqua fresca. E, sciuliatosenne pe chella montagna, s'abbiaie verzo Campo Largo ed, arrivato a 'o palazzo riale, fece subeto 'ntenne' a 'o re ca voleva remmedià a 'a 'nfermetate d''a figlia. Da 'o quale pigliato cu 'o palio, fu portato drinto 'a cammara d''a prencepessa, dove trovaie chella sbentorata figliola a lietto perciato cossì conzomata ed arrecenuta, che non aveva si no l'ossa e 'a pella: l'uocchie erano trasute 'n drinto, che pe vede' 'e visole 'nce voleva l'acchiaro d''o Galileo, 'o naso era cossì affilato, che se poteva osorpà l'afficio d''o suppositorio 'n forma; 'e masche erano cossì rezucate, che pareva 'a Morte 'e Sorriento, 'o lavro 'e sotta 'e cadeva 'ncoppa 'o varvazzale, 'o pietto pareva 'e pica, 'e braccia erano comm'a stenche 'e pecoriello spolecate, 'nsomma era cossì straformata che cu 'o becchiero d''a pietate faceva brinnese a 'a compassione. A Marcuccio, che 'a vedde a sto male passo, vennero 'e lagreme 'm ponta, consideranno 'a fiacchezza d''a natura nostra, soggetta a 'e sasine d''o tiempo, a 'e revote d''a compressione ed a 'e male d''a vita. Ma, ademmannato n'uovo frisco 'e gallina primarola, fattole piglià a pena n'afeta 'e caudo 'nce schiaffaie 'a porve' drinto e, fattolo sorchià pe forza a 'a prencepessa, 'a commogliaie cu quatto coperte. Ma non aveva ancora pigliato puorto 'a Notte, e fatto tenna, quanno 'a malata chiammaie 'e zitelle che 'e mutassero 'o lietto, ch'era sperciato da 'o sudore; ed, asciuttata che fu e puostole ogne cosa 'e nuovo, cercaie refrisco, cosa che 'n sette anne 'e 'nfermetate no l'era sciuto\nmai da 'a vocca: d''a quale cosa pigliato bona speranza 'e dettero no sorzico e, guadagnanno ogni ora virtù ed avanzanno ogne iuorno appetito, non passaie na semmana che se refece 'n tutto e pe tutto, auzannose da 'o lietto. Pe 'a quale cosa 'o re 'norai Marcuccio comm'a dio d''a medecina, facennolo non sulo barone 'e na grossa terra ma primmo consigliero d''a corte soia, 'nzorannolo cu na signora 'a chiù ricca 'e chillo paese. Fra chisto miezo Parmiero restaie scotolato 'e quanto aveva: perché denà 'e iuoco cossì comme veneno cossì se ne vanno e 'a fortuna d''o ioquatore quanto saglie tanto scenne; e, vedennose pezzente e desgraziato, se resorvette 'e camminà tanto o che cagnanno luoco cagnasse ventura, o che sborrasse 'a chiazza da 'o rollo d''a vita. E tanto camminaie che dapo' sei mise 'e giravote arrivaie a Campo Largo cossì scodato e stracco che non se reieva 'm pede. E, vedenno ca non trovava dove cade' muorto e che 'a famme 'e cresceva a mesura e 'e vestite 'e cadevano a petacce, venne 'n tanta desperazione che, trovato na casa vecchia fore 'e mura d''a cetate, se levaie l'attaccaglie d''e cauzette, ch'erano 'e vammace e filato ed annodicatole 'nziemme ne fece no bello chiappo, 'o quale attaccato a no travo e, sagliuto 'ncoppa no monteciello 'e prete ch'isso stisso se fece, se dette vota. Ma voze 'a sciorte ch'essenno 'o travo carolato e fraceto a 'o butto che deze se spezzaie pe miezo e 'o 'mpiso vivo schiaffaie 'e costate a chella preta, che se ne sentette pe na mano 'e iuorne. Ora, spezzannose 'o travo, cascaro 'n terra na mano 'e catene, cannacche ed anelle d'oro, ch'erano 'nforchiate drinto a 'o cavotato d''e carole e, fra l'autre cose, na vorza 'e cordovana cu na mano 'e scute drinto. Pe 'a quale cosa, vedennose Parmiero cu no sauto 'e 'mpiso sautato 'o fuosso d''a povertà, se primma era 'mpiso pe 'a desperazione mo era sospiso da l'allegrezza, che non toccava pede 'n terra; e, pigliatose sto duono 'e\n'a fortuna, se ne ieze 'e carrera a 'a taverna pe tornarese 'o spireto, che l'era addesa mancato. Avevano dui iuorni primma certe marranchine scervecchiato ste robbe a 'o stisso tavernaro dove iette a mancià Parmiero, e l'erano iute a stipà drinto a chillo travo, conosciuto da loro, pe irele sfragnenno e spennenno a poco a poco. Pe 'a quale cosa, avenno Parmiero chino buono 'o stommaco, cacciaie 'a vorza pe pagà; 'a quale canosciuta da 'o tavernaro, chiammaie certe tammà accunte d''a taverna e, fattolo acciaffà, cu na bella zeremonia fu portato 'nanze 'o iodece; 'o quale, fattolo cercà e trovatole 'o delitto 'ncoppa e fatto l'affrunto, fu comme convitto connannato a ioquà a 'o tre, dove facesse molinelle cu 'e piede. 'O nigro, che se vedde a sti fiscole, sentenno c'a 'a vegilia 'e n'attaccaglia deveva secotà 'a festa 'e na funa e a 'o 'nzaio 'e no travo fraceto fare no torneo a na sbarra 'e na forca nova, commenzaie a sbatte' ed a strillà ca era 'nocente e che s'appellava 'e sta settenza. E, mentre ieva gridanno ed alluccanno pe 'a strata ca non c'era iostizia, ca 'e poverielle non erano 'ntise e ca 'e decrete se facevano a spacca-strommola e, perché non aveva ontato 'a mano a 'o iodece, abboccato 'o scrivano, dato 'o maniucco a 'o mastrodatto, refuso a 'o procoratore, era mannato a lavorà punte 'n aiero a 'a maiestra vedola, se 'ncontraie a caso cu 'o frate, 'o quale, essenno consigliero e capo d''a Rota fece fermà 'a iostizia pe 'ntenne' 'e ragiune soie. 'O quale contato tutto 'o socciesso 'e respose Marcuccio: «Stà zitto, ca non canusce 'a sciorte toia, perché senza dubbio tu c'a 'a primma prova hai trovato na catenella 'e tre parme ne trovarrai a sta seconna quarch'autra 'e tre passe! và puro allegramente, ca 'e forche te songo sore carnale, e dove l'autre 'nce devacano 'a vita tu 'nce inchie 'a vorza!». Parmiero, che se sentette dare 'a quatra, 'e dicette: «Io\nvengo pe iostizia, non ped esse' coffiato! e sacce ca 'e sta cosa che m'hanno 'mposta io n'aggio 'e mano nette, ca so' ommo 'norato, sì be' me vide cossì straccione e brenzoluso, ca l'abeto non fa monaco: ma, pe no avere 'ntiso a Marchionne patremo ed a Marcuccio fratemo, io passo pe 'a trafila e sto 'mpizzo pe cantà no matrecale a tre sotto a 'e piede d''o boia». Marcuccio, che 'ntese mentovà 'o nomme d''o patre e 'o suio, se sentette scetà 'o sango e, miranno fitto a Parmiero 'e parze d''o canosce'; ed a ll'utemo, scopiertolo pe 'o frate, se trovaie commattuto da 'a vergogna e da l'affrezzione, da 'a carne e da 'o 'nore, da 'a iostizia e da 'a pietate. Se vergognava 'e scoprirese frate a na facce 'e 'mpiso, se freieva 'e vede' a chillo termene 'o sango suio, e 'a carne 'o tirava cu na vorpara a remmedià a sto fatto, 'o 'nore 'o reterava pe non se sbregognà cu 'o re 'e no frate 'nchisito 'e menatione ancini; 'a iostizia voleva che desse sfazione a 'a parte offesa, 'a pietate cercava che procorasse 'a salute d''o proprio frate. Ma, stanno 'm belanzo cu 'o cellevriello ed a partito cu 'a chiricoccola, ecco no portiero d''o iodece cu no parmo 'e lengua da fore correnno, che gridava: «Ferma, ferma 'a iostizia! stà, stà, adaso, aspetta!». «Che cosa è?», dicette 'o consigliero. E chillo respose: «È soccessa na cosa granne, pe bona fortuna 'e sto giovane, pocca essenno iuto dui marivuole pe piglià certe denà ed oro, che avevano nascuosto drinto no travo 'e na casa vecchia, e non avennole trovate, pensanno ogneuno 'e loro che 'o compagno avesse fatto 'a caliata so' venute a 'e mano e se so' ferute a morte; dove, arrevato 'o iodece, hanno confessato subeto 'o fatto, pe 'a quale cosa, canosciuta 'a 'nocenza 'e sto poverommo, me manna a 'mpedì 'a iostizia pe liberà chisto che non ce ha corpa». Sentuto sta cosa Parmiero crescette no parmo, dove aveva paura d'allongarese no vraccio, e Marcuccio, che\nvedde tornà 'a famma a 'o frate, levatose 'a mascara se dette a canosce', decenno a Parmiero: «Frate mio, s'hai canosciuto da 'e vizie e da 'o iuoco 'e roine toie, canusce autrotanto da 'a virtù 'o gusto e 'o bene. Viene puro liberamente a 'a casa mia, dove gauderrai 'nziemme cu mico 'e frutte d''a virtù che tanto aviste 'n savuorrio, ch'io, scordato d''e despriezze che me faciste, te tenarraggio drinto a ste visole». Cossì decenno ed abbracciannolo 'o carriaie a 'a casa soia, vestennolo da 'a capo a 'o pede, facennolo canosce' a tutte prove ca ogne autra cosa è biento e vertù sola fa viato l'ommo»."
  },
  {
    "text": "LI TRE RI ANIMALE TRATTENEMIENTO TERZO DE LA IORNATA QUARTA Tittone, figlio d''o re 'e Verde Colle, va cercanno tre sore carnale maritate cu no farcone, cu no ciervo e cu no derfino e, dapo' luongo viaggio, 'e trova e, trovato a 'o retuorno na figlia d''o re che steva 'n mano 'e no dragone drinto na torre, cu no signale c'appe da 'e tre cainate l'have tutte tre leste ad aiutarelo. Co 'e quale acciso 'o dragone e liberata 'a prencepessa se 'a piglia pe moglie' e 'nsieme cu 'e cainate e cu 'e sore se ne retorna a 'o regno suio. Se 'ntennerettero chiù 'e quatto a 'a pietà mostrata 'e Marcuccio a Parmiero e confirmattero tutte ca 'a Vertù è na recchezza secura che né tiempo 'a conzumma, né tempesta 'int''a porta, né carola 'a roseca, comm'a 'o contrario l'autre bene 'e sta vita vanno e veneno e d''o male acchistato non gaude 'o tierzo arede. A 'a fine Meneca, pe connetura d''o socciesso contato, portaie a 'a tavola d''e filastroccole 'o cunto che secoteia. «Era na vota 'o re 'e Verde Colle, 'o quale aveva tre figlie femmene ch'erano tre gioie, d''e quale erano cuotte d'ammore tre figlie d''o re 'e Bel Prato, ch'essenno pe na mardizzione 'e na fata tutte tre animale, sdegnaie 'o re 'e Verde Colle 'e darecelle pe moglie'. Pe 'a quale cosa 'o primmo, ch'era no bello farcone, avenno 'a fatazione chiammaie tutte l'aucielle a parlamiento, a dove venettero froncille reille golane lecore pappamosche cestarelle paposce covarelle cocule caiazze et alia genera pennatorum. 'E quale, essenno venute a 'a chiammata soia, 'e mannaie tutte a roinà 'e shiure 'e ll'arvole 'e Verde Colle, che non ce lassaro né shiure né fronne. 'O secunno, ch'era no ciervo, chiammanno tutte 'e\ncrapie 'e coniglie 'e liepà 'e puorcespine e tutte l'autre animale 'e chillo paiese, fece dare 'o guasto a 'e semmenate, che non ce restaie manco no filo d'erva. 'O terzo, ch'era no derfino, confarfatose cu ciento mostre d''o maro fece venì tanta tempesta a chella marina, che non ce restaie varca sana. Pe 'a quale cosa 'o re, vedenno ca 'e cose ievano a 'a peo e ca non poteva remmedià a 'e danne che 'e facevano sti tre 'nnammorate sarvateche, se resorvette scire da sti 'mmarazze e se contentaie 'e darele pe moglie' 'e figlie: 'e quale, senza vole' né feste né suone, se 'e portaro fore 'e chillo regno. E, a 'o partì d''e zite, Grazolla 'a regina dette tre anella simile nu ped na a 'e figlie, decennole che, occorrenno spartirese e dapo' quarche tiempo 'e nuovo retrovarese o vede' quarcuno autro d''o sango loro, pe miezo 'e st'anielle se sarriano recanosciute. Cossì, pigliato lecienzia e partutose, 'o farcone portaie Fabiella, ch'era 'a primma d''e sore, 'ncoppa na montagna, cossì longa ciavana che, passato 'e confine d''e nuvole, arrivava cu 'a capo asciutta dove mai non chiove e là fattole trovà no bellissimo palazzo, 'a teneva comm'a regina. 'O ciervo carriaie Vasta, ch'era 'a seconna, drinto no vosco, cossì 'ntricato che l'ombre, chiammate da 'a Notte, non sapevano pe dove scire a corteggiarela, dove, drinto na casa 'e spanto cu giardino che non vedive autra bellezza, 'a faceva stare da para soia. 'O derfino nataie cu Rita, ch'era 'a terza, 'ncoppa 'e spalle 'miezo maro, dove, 'ncoppa no bello scuoglio, 'e fece trovà na casa che 'nce averriano potuto stare tre ri 'e corona. Fra chisto tiempo Grazolla fece no bello figlio mascolo, a 'o quale mettette nomme Tittone; 'o quale, comme fu 'e chinnece anne, sentenno sempre gualià 'a mamma 'e tre figlie maritate a tre animale, che non se n'era saputo mai nova, 'e venne crapiccio 'e cammenà tanto\n'o munno ficché n'avesse quarche sentore; e dapo' luongo stimmolo che fece a 'o patre ed a 'a mamma, 'a regina datole n'autro aniello simele a chillo c'aveva dato a 'e figlie, 'e dezero lecienzia, facennolo portà tutta 'a comodetà e compagnia ch'era 'e necessità e 'e repotazione a no prencepe comm'ad isso. 'O quale non ce lassai pertuso a l'Italia, non caracuoncolo a 'a Franza, né parte a 'a Spagna che non cercasse; e, passato l'Ingrise e scorza 'a Shiannena e visto 'a Polonia e 'nsomma camminato 'o Levante e 'o Ponente, a ll'utemo, avenno lassato tutte 'e serveture parte a 'e taverne parte a 'e spitale e restato senza na maglia, se trovaie 'ncoppa 'a montagna abitata da 'o farcone e da Fabiella, dove, stanno comme fora 'e se stisso a contemprà 'a bellezza 'e chillo palazzo, c'aveva 'e cantone' 'e porfeto, 'e mura d'alavastro, 'e finestre d'oro e l'irmece d'argiento, fu visto da 'a sore, che fattolo chiammà, 'e domannaie chi era, da dove veneva e che fortuna l'aveva portato a chille paise. E Tittone dittole 'o paiese, 'o patre e 'a mamma e 'o nomme suio, Fabiella 'o recanoscette pe frate, tanto chiù confrontanno l'aniello che portava a 'o dito cu chillo che 'e deze 'a mamma; ed, abbracciatolo cu no prieio granne, perché dubitava che 'o marito non sentesse desgusto d''a venuta soia 'o fece nasconne'. E venuto 'o sproviero da fora, Fabiella commenzaie a dice' ca l'era venuto sfiolo d''e pariente suoie e 'o sproviero 'e respose: «Lassatillo passà, moglie' mia, ca chesto non pò esse' fin tanto che non me venga d'omore». «A 'o manco», dicette Fabiella, «mannammo a chiammà quarche parente mio pe conzolareme». E 'o sproviero leprecaie: «E chi vo' venì tanto lontano a vederete?». «E si 'nce venesse quarcuno», tornaie a dire Fabiella, «l'averrisse a desgusto?». «E perché vorria averene disgusto?», respose 'o sproviero, «vasta che fosse d''o sango tuio pe me 'o mette' drinto a ll'uocchie».\n'A quale cosa sentuto Fabiella, e pigliato core, fece scire 'o frate e 'o vece vede' a 'o sproviero, 'o quale dicette: «Cinco e cinco a dece, l'ammore passa 'o guanto e l'acqua 'e stivale! singhe 'o benvenuto, tu sì 'o patrone 'e sta casa: commanna, e fà tu stisso!». E cossì dette ordene che fosse 'norato e servuto comme 'a perzona soia stessa. Ma, stato a chella montagna chinnece iuorne, 'e venne penziero 'e ire cercanno l'autre sorelle; e, cercato lecienzia a 'a sore ed a 'o cainato, 'o sproviero 'e deze na penna d''e soie, decennole: «Portate chesta, Tittone mio, ed aggela cara, perché a tale besuogno te puoie trovà che 'a stimarrai no tesoro; vasta, conzervala bene e si t'occorre cosa necessaria iettala 'n terra e dì vienela vienela, ca me ne laudarraie». Tittone, arravogliata 'a penna a na carta e postala a no vorzillo, dapo' fatto mille zeremonie se partette, e dapo' no sfonnerio 'e cammino arrivaie a chillo vosco dove 'o ciervo se ne steva cu Vasta. E, mentre allancato da 'a famme era trasuto a chillo giardino a cu ll'ere quatto frutte, fu visto da 'a sore e, reconosciutolo d''a stessa manera c'aveva fatto Fabiella, 'o fece canosce' a 'o marito, che 'e fece accoglienze assaie trattannolo veramente da prencepe. E volenno, dapo' chinnece autre iuorne, partì pe cercà l'autra sore, 'o ciervo 'e dette no pilo d''e suoie, cu 'e stesse parole c'aveva fatto 'o sproviero d''a penna. E, puostose 'n cammino cu na mano 'e scute che l'aveva dato 'o sproviero e cu autretante c'appe da 'o ciervo, tanto camminaie che ionze a 'e estreme d''a terra, dove non potenno passà chiù 'nante pe 'o maro, pigliaie na nave, cu designo 'e cercà pe tutte l'isole si n'avesse nova. E, dato 'e vele a 'o viento, tanto giraie che fu portato a ll'isola dove steva 'o derfino cu Rita. 'O quale a pena smontato 'n terra fu visto da 'a sore e recanosciuto d''o medesemo muodo ch'era socciesso cu ll'au-\ntre; e, recevuto mille carizze da 'o cainato, comme voze partì pe revede' dapo' tanto tiempo 'a mamma e 'o patre, 'o derfino 'e dette na scarda d''e soie, parlannole d''a stessa forma, dove pigliato no cavallo commenzaie a camminà. Ma non se fu scostato miezo miglio da 'a marina che, trasuto drinto no vosco ch'era scala franca d''a paura e 'e ll'ombre, dove se faceva na continua fera 'e scoretà e 'e spaviento, trovaie na gran torre 'miezo a no lago che vasava 'e piede 'e ll'arvole acciò non facessero vede' a 'o Sole 'e bruttezze soie, a na finestra d''a quale vedde na bellissima giovane a 'e piede 'e no brutto dragone che dormeva. 'A quale, vedenno Tittone, cu na voce sotto lengua pietosa pietosa 'e dicette: «O bello giovane mio, mannato fuorze da 'o cielo pe confuorto d''e miserie meie a sto luoco dove non se vede mai facce 'e cristiano, levame da 'e mano 'e sto serpe tiranno, 'o quale m'ha levato da 'o re 'e Chiara Valle, che m'era patre, e portatame confinata a sta negra torre, dove 'nce so' adesa peruta e pigliata 'e granceto!». «Ohimè», dicette Tittone, «che pozzo fare pe servirete, bella femmena mia? chi pò passà sto lago? chi pò saglì sta torre? chi pò accostarese a sto brutto dragone, che t'atterrisce cu 'a vista, che semmena paura e fa sguiglià cacavesse? ma chiano, aspetta no poco, ca vedarrimmo 'e caccià sto serpe cu 'a maneca d'autro. A passo a passo, deceva Gradasso! mo mo vedarrimmo s'è cucco o viento!». E, ditto chesto, iettaie a no tiempo 'a penna, 'o pilo e 'a scarda che l'avevano dato 'e cainate, dicenno: Vienela, vienela, che date 'n terra, comme stizze d'acqua 'e state che fa nasce' 'e ranocchie se veddero compare' 'o farcone, 'o ciervo e 'o derfino, che tutte 'nsiemme gridaro: «Eccoce: che commanne?». Tittone che vedde chesto cu n'allegrezza granne dis-\nse: «Autro non vorria che levà chella povera giovane da 'e granfe 'e chillo dragone, cacciarela da sta torre, sfravecà ogne cosa e portareme sta bella moglie' a 'a casa». «Zitto», respose 'o sproviero, «ca dove manco te cride nasce 'a fava. Mo te 'o farrimmo votà 'ncoppa a no carrino e volimmo c'aggia carestia 'e terreno». «Non perdimmo tiempo», leprecaie 'o ciervo, «guaie e maccarune se magnano caude». E, cossì decenno, 'o sproviero fece venì na mano d'aucielle grifune che volanno a 'a fenestra d''a torre ne zeppoliaro 'a giovane, portannola fore d''o lago dove steva Tittone cu 'e cainate, che si da lontano 'e parze na luna da vecino 'a stimmaie no sole, tanto era bella. Ma, 'ntanto che isso l'abbracciava e faceva belle parole, se scetaie 'o drago e, lanzatose da 'a fenestra, se ne veneva a natune pe devorà Tittone, quanno 'o ciervo fece compare' na squatra 'e liune 'e tigre 'e pante' d'urze e 'e gatte maimune, 'e quale, dato aduosso a 'o drago, ne fecero mesesca cu l'ogne. 'A quale cosa fatta, mentre Tittone voleva partì dicette 'o derfino: «Et io puro voglio fare quarcosa per te servì» ed, azzò non restasse mammoria 'e no luoco cossì marditto e negrecato, fece cresce' tanto 'o maro che, sciuto da 'e termene suoie, venne a tozzà cu tanta furia 'a torre che 'a spedamentaie da 'o fonnamiento. 'E quale cose visto Tittone rengraziaie quanto potte e seppe 'e cainate, decenno a 'a zita che facesse 'o medesemo, mentre pe causa loro era sciuta da tanto pericolo. Ma l'animale resposero: «Anzi, nui devimmo rengrazià sta bella segnora, pocca essa è causa 'e farece tornà a ll'esse' nuostro; perché, avenno avuto na mardezzione da che nascettemo pe no desgusto dato da 'a mamma nostra a na fata, che fossemo state sempre a sta forma d'anemale fin'a tanto che nui non avessemo liberato na figlia 'e no re da no gran travaglio, ecco arrivato 'o tiempo da nui desiderato, ecco maturato sto spognile 'e\nsorva! e già sentimmo a sto pietto nuovo spireto, a ste vene nuovo sango!». Cossì decenno deventaro tre bellissime giuvane, che l'nu dapo' l'autro abbracciaro strettamente 'o cainato e toccaro 'a mano a 'a parente, che pe allegrezza era iuta 'n estrece. 'A quale cosa vedenno Tittone cu no gran sospiro decette: «O signore dio e perché non ne ha parte 'e sto gusto 'a mammarella e 'o tata mio? che se ne iarriano 'm brodetto si se vedessero 'nante iennà cossì graziuse e cossì belle!». «Ancora non è notte!», resposero 'e cainate, «ca 'a vregogna 'e vederece cossì straformate 'nce aveva arredutto 'e foire 'a vista 'e ll'uommene; ma mo che potimmo pe grazia d''o cielo comparì fra 'e gente, volimmo retirarece tutte sotto a no titto cu 'e moglierelle nostre e campà allegramente. Però camminammo priesto, ca 'nante che 'o Sole crai matino sballe 'a mercanzia d''e ragge a 'a doana 'e ll'Oriente sarranno 'nsiemme cu vui 'e moglie' nostre». Ditto chesto, perché non iessero a pede, già che non c'era autro che na iolla scortecata che aveva portato Tittone, fecero compare' na bellissema carrozza tirata da sei liune, drinto 'a quale se posero tutte cinco e, cammenato tutto 'o iuorno, se trovaro 'a sera a na taverna, dove, mentre s'apparecchiava da 'ngorfì, passattero 'o tiempo leienno tante testimmonie d''a 'gnoranzia d''e uommene che s'erano fermate pe 'e mura. All'utemo, magnato e corcatose 'e tre giuvane, facenno fenta 'e ire a lietto, trafecaro tutta 'a notte 'e manera che 'a matina quanno 'e stelle, vregognose comm'a zitelle zite, non vonno esse' viste da 'o Sole se trovaro a 'a stessa taverna cu 'e moglie' loro, dove fattose n'abbracciatorio granne e na preiezza fore d''e fore, puostose tutte otto drinto 'a medesima carrozza, dapo' luongo cammino arrivaro a Verdecolle, dove da 'o re e da 'a regina appero carizze 'ncredibele, avenno guadagnato 'o capitale 'e quatto figlie, che 'e teneva perdute, e l'osura\n'e tre iennà e na nora, ch'erano quatto colonne d''o tempio d''a bellezza. E, fatto 'ntenne' a 'e re 'e Bel Prato e 'e Chiara Valle 'o socciesso d''e figlie, vennero tutti dui a 'e feste che se fecero, refonnenno grasso 'e allegrezza a 'o pignato maritato d''e contentezze loro, scompetanno tutte l'affanne passate, che n'ora 'e contiento fa scordà mille anne 'e tormiento»."
  },
  {
    "text": "LE SETTE COTENELLE TRATTENEMIENTO QUARTO DE LA IORNATA QUARTA Na vecchia pezzente mazzeia 'a figlia cannaruta che s'ha manciato sette cotene e, danno a rentenne' a no mercante ca 'o faceva perché aveva faticato sopierchio a 'nchì sette fuse, chillo se 'a piglia pe moglie'. Ma, non volenno faticà, pe beneficio 'e na fata trova 'o marito, venenno da fora, fatta 'a tela e, cu nova rasa d''a moglie', se resorve 'e non farela chiù fatecà, acciò non cada malata. Benedicettero tutte 'a vocca 'e Meneca, 'a quale cu tanto gusto contaie sto cunto che portaie 'nanze a ll'uocchie 'e chi senteva 'e cose ch'erano soccesse tanto lontano, 'e manera che moppero 'midia a Tolla e 'e fecero venì 'a voglia dall'ossa pezzelle 'e passà a piede chiuppo Meneca. Pe 'a quale cosa, sporgato primmo 'a voce, cossì decette: «Non se dice mutto che non sia miezo o tutto; e però chi dicette faccie storta e ventura deritta sapeva d''e cose d''o munno, e fuorze aveva lietto 'a storia 'e Antuono e Parmiero: ventura Antuono, e no avere parpetole, ca senza visco piglie 'e focetole!, vedennose pe sperienza ca sto munno è no retratto spiccecato 'e Coccagna, dove chi chiù fatica manco guadagna, dove chillo n'have 'a meglio che se piglia 'o tiempo comme vene ed è no maccarone cascame-'n-canna. Toccannose veramente cu mano ca 'e piede e 'e spoglie d''a Fortuna se guadagnano cu 'e permonà e non cu 'e gale' sparmate, come ve farraggio a sentì. Era na vota na vecchia pezzente, che, cu na conocchia 'n mano, sputazzianno 'e gente pe 'a via, ieva 'e porta 'm porta cercanno lemmosena e, perché cu arte e cu 'nganno se vive miezo l'anno, dette a rentenne' a certe femmenelle tenne' 'e permone e facile 'e credenza ca\nvoleva fare non saccio che grassa pe na figliola secca, s'abboscaie sette cotenelle 'e lardo, 'e quale portato a 'a casa cu na bona mappata 'e sproccole che ieze adonanno pe terra 'e dette a 'a figlia, decennole che l'avesse poste a cocinà, mentre essa tornava a pezzì no poco 'e foglia a certe ortolane pe fare na menestrella. Saporita, 'a figlia, pigliato 'e cutene e abbroscatone 'e pile, 'e mese a na pignatella e comenzaie a farele coce'. Ma non tanto vollevano drinto a 'o pignato quanto 'e vollevano 'n canna, perché l'addore che ne sceva l'era na desfida mortale a 'o campo 'e ll'appetito e na zitazione ad informanno a 'a banca d''a gola; tanto che, resiste e resiste, a ll'utemo, provocata da 'o shiauro d''a pignata, tirata da 'a cannarizia naturale e tirata pe 'a canna da na famme che 'a rosecava, se lassaie corre' a provarene no poccorillo, 'a quale 'e sappe tanto bona che dicette fra se stessa: «Chi ha paura, se faccia sbirro! me 'nce trovo sta vota, magnammo! e venga 'e creta e chiova! è autro che na cotena? che sarrà maie? aggio cuoiero 'e spalle da pagà ste cutene!». E, cossì decenno, ne scese 'a primma e, sentennose grancià cu chiù forza 'o stommaco, dette 'e mano a 'a seconna, appriesso ne piuzeiaie 'a terza, e cossì 'e mano 'n mano, l'na appriesso l'autra 'int''e vrociolaie tutte sette. Ma, dapo' fatto 'o male servizio, penzanno a l'arrore e 'nsonnannose ca 'e cutene l'avevano da 'ntorzà 'n canna, penzaie 'e cecà 'a mamma e, pigliato na scarpa vecchia, fellaie 'n sette parte 'a sola e 'e pose drinto a 'o pignato. Fra sto miezo venne 'a mamma cu no fascetiello 'e torze e, menuzzatole cu tutte 'e streppune, pe no ne perde' mollica, comme vedde che 'o pignato volleva a tutto revuoto 'nce schiaffaie 'e foglia e, puostoce no poccorillo 'e nzogna che l'aveva dato pe lemmosena no cocchiero, avanzato dall'onzione 'e na carrozza, fece stenne' no cannavaccio 'ncoppa na cascetella 'e chiuppo viecchio e\ncacciato da na vertola doie tozze 'e pane sedeticcio e pigliato da na rastellera na mappa 'e ligno, 'nce menozzaie 'o pane e ce menestraie 'ncoppa 'e foglie cu 'e taccune. E, commenzanno a magnà, s'addonaie subeto ca 'e diente suoie non erano 'e cauzolaro e ca 'e cutene 'e puorco cu nova trasformazione d'Avidio erano deventate ventresche 'e vufaro. Pe 'a quale cosa, votatose a 'a figlia, 'e dicette: «Me l'hai fatta, scrofa mmardetta! e che schefienzia hai puosto drinto sta menestra? e che era fatto scarpone viecchio 'a panza mia, che m'hai provisto 'e taccune? priesto, confessa mo comme passa sto fatto, si no meglio non ce fusse schiusa, ca non te voglio lassà piezzo d'uosso sano!». Saporita commenzaie a negà ma, 'ncauzanno 'e doglie d''a vecchia, dette 'a corpa a 'o fummo d''o pignato, che l'aveva cecato l'uocchie a fare sto male scuoppo. 'A vecchia, che se vedde 'ntossecato 'o magnà, dato 'e mano a na mazza 'e scopa commenzaie 'e manera a lavorà 'e tuorno che chiù 'e sette vote 'a lassaie e pigliaie, zollanno dove cu ll'eva cu ll'eva. A 'e strille d''a quale trasette no mercante, che se trovaie passanno e, visto 'a canetate d''a vecchia, levatole 'a mazza da 'e mano, 'e dicette: «Che ha fatto sta povera fegliola, che 'a vuoie accide'? è muodo 'e casticà chisto o 'e levà 'e iuorne? l'hai fuorze trovata a corre' lanze o a rompe' carosielle? non te vreguogne a trattà 'e sta manera na scura peccerella?». «Non sai tu che m'ha fatto», respose 'a vecchia, «'a sbregognata me vede pezzente e non me considera, volennome vede' arroinata cu miedece e cu speziale: pocca avennole ordenato mo, che face caudo, che lasse 'e fatecà tanto, pe non cade' malata, ca n'aggio comme covernarela, 'a presentosa a despietto mio ha voluto stammatina 'nchì sette fusa, a riseco d''e venì quarche rosola a 'o core e stare no paro 'e mise 'n funno a no lietto».\n'O mercante, che sentette sta cosa, penzaie ca 'a massarizia 'e sta figliola poteva esse' 'a fata d''a casa soia e dicette a 'a vecchia: «Lassa 'a collera da na banna, ca io te voglio levà sto pericolo da 'a casa, pigliannome sta figlia toia pe moglie' e portarela a 'a casa mia, dove 'a faraggio stare da prencepessa, ca pe grazia d''o cielo me allevo 'e galline, me cresco 'o puorco, aggio 'e palumme e non me posso votà pe 'a casa tanto sto chino! 'o cielo me benedica e 'e maluocchie non me pozzano, ca me trovo 'e butte 'e grano, 'e casce 'e farina, 'e lancelle d'uoglio, 'e pignata e 'e vessiche 'e 'nzogna, l'appese 'e lardo, 'e rastelle' 'e roagne, 'e cataste 'e legna, 'e montune 'e cravune, no scrigno 'e iancaria, no lietto 'e zito e 'ncoppa tutto 'e pesune e 'e cienze pozzo campà da signore, otra che me 'nustrio quarche decina 'e docate pe ste fere, che si me vene 'n chino me faccio ricco». 'A vecchia, che se vedde chiove' sta bona fortuna quanno manco se 'o penzava, pigliata Saporita pe 'a mano 'nce 'a consegnaie ad uso e costumanza 'e Napole, dicenno: «Eccotella, sia 'a toia da ccà a biell'anne, cu sanetate e bell'arede!». 'O mercante, puostole 'e braccia 'ncoppa 'o cuollo, se 'a portaie a 'a casa e non vedde mai l'ora che fosse iuorno 'e mercato, pe fare spesa e, venuto 'o lunedì, se auzaie ben matino da 'o lietto e, iuto dove vennevano 'e foretane, accattaie vinte decine 'e lino e, portatole a Saporita, 'e dicette: «Ora agge voglia 'e filà, ca n'hai paura 'e trovà n'autra pazza arraggiata comm'a mammata, che te rompeva l'ossa perché 'nchive 'e fuse, ca io ped ogne decina 'e fuse te voglio dare na decina 'e vase e ped ogne corinola che me farrai te darraggio sto core! lavora adonca 'e bona voglia e comme torno da 'a fera, che sarrà tra vinte iuorne, famme trovà ste vinte decine 'e lino filate, ca te voglio fare no bello paro 'e maneche 'e panno russo fasciate 'e velluto verde!». «Và, ca stai lesto!», respose sotto lengua Saporita,\n«mo hai chino 'o fuso! sì, quanto curre e 'mpizze! se aspiette cammisa da 'e mano meie da mo te puoi provede' 'e carta straccia! haiela trovata! e ch'era latte 'e crapa negra a filà 'n vinte iuorne vinte decine 'e lino? che malannaggia 'a varca che te portaie a sto paiese! và, c'haie tiempo, e trovarraie filato 'o lino quanno 'o fecato ha pile e 'a scigna coda!». Fra tanto, partuto 'o marito, essa, ch'era cossì cannaruta comme potrona, non attese ad autro c'a piglià mappate 'e farina ed aglià d'uoglio ed a fare zeppole e pizze fritte, che da 'a matina a 'a sera rosecava comm'a sorece e delloviava comm'a puorco. Ma, arrivato 'o termeno che 'o marito doveva tornà, commenzaie a filà sottile, conzideranno 'o remmore e 'o fracasso c'aveva da soccede' quanno 'o mercante avesse trovato 'o lino sano sano e 'e casce e 'e lancelle vacante; e però, pigliato na perteca longa longa 'nce arravogliaie na decina 'e lino cu tutta 'a stoppa e 'e reste e, 'mpizzato a na grossa forcina na cocozza d'Innia, legato 'a perteca a na pettorata 'e ll'astraco, commenzaie a calà sto patre abbate d''e fusa pe l'astraco a bascio, tenenno na gran caudara 'e vruodo 'e maccarune pe sauzariello d'acqua. E, mentre filava sottile comm'a 'nzarte 'e nave e ad ogne 'nfosa 'e dito iocava a carnevale cu chille che passavano, vennero passanno certe fate, 'e quale appero tanto gusto 'e sta brutta visione c'appero a crepà 'e riso: per 'a quale cosa 'e dezero fatazione che quanto lino aveva a 'a casa se fosse trovato subeto non sulo filato, ma fatto tela e ianchiato. 'A quale cosa fu fatto ped aiero, tanto che Saporita natava drinto a 'o grasso d''a preiezza, vedennose chioppeta da 'o cielo sta bona ventura. Ma, perché non l'avesse a soccede' chiù sto frosciamiento d''o marito, se fece trovà a 'o lietto 'miezo na mesura 'e nocelle e, arrivato 'o mercante, commenzaie a\ngualiarese e votannose mo da na parte e mo da n'autra faceva scoccolà 'e nocelle, che pareva che se 'e scatenassero l'ossa. E, demannata da 'o marito comme se senteva, respose cu na vocella affritta affritta: «Non pozzo stare peo 'e chello che stongo, marito mio, che non m'è remasto uosso sano! e che te pare no poco d'erva pe 'o piecoro a filà vinte decine 'e lino 'n vinte iuorne e fare 'a tela perzì? và, marito mio, ca non ce hai pagata 'a mammana e 'a descrezzione se l'ha magnata l'aseno! comm'io so' morta, non ne fa chiù mamma mia, e però non me ce cuoglie chiù a ste fatiche 'e cane, ca non voglio pe 'nchì tante fusa, devacà 'o fuso d''a vita mia!». 'O marito, facennole carezzielle, 'e dicette: «Stamme sana, moglie' mia, ca voglio chiù pe sto bello telaro ammoruso che pe tutte 'e tele 'e sto munno! e mo canosco c'aveva raggione mammata 'e te casticà pe tanta fatica, mentre 'nce pierde 'a sanetate. Ma fa buon anemo, ca 'nce voglio spenne' n'uocchio a sanarete, ed aspetta, ca vao mo pe 'o miedeco», e cossì decenno iette a 'a ncorza a chiammà messe' Catruopolo. Fra tanto Saporita se cannareiaie 'e nocelle e iettaie pe 'a fenestra 'e scorze e, venuto 'o miedeco, toccato 'o puzo, osservata 'a facce, visto l'aurinale ed adorato 'o cantaro, concruse cu Ipocrate e Galeno ca 'o male suio era 'e sopierchio sango e 'e poca fatica. 'O mercante, che 'e parze 'e sentì no sproposito granne, puostole no carrino 'n mano 'int''o mannaie caudo e fetente e, volenno ire pe n'autro cerugeco, Saporita 'e dicette che non faceva abbesuogno, perché 'a vista soia schitto l'aveva sanata. E cossì 'o marito, abbracciannola, 'e dicette che se fosse da l'ora nenante covernata senza fatica, perché non era possibile ad avere grieco e cappuccio, 'a votte chiena e 'a schiava 'mbriaca»."
  },
  {
    "text": "LO DRAGONE TRATTENEMIENTO QUINTO DE LA IORNATA QUARTA Miuccio è mannato, ped opera 'e na regina, a diverze pericole e da tutte pe l'aiuto 'e n'auciello fatato ne resce a 'nore. Alla fine more 'a regina e, scopierto pe figlio d''o re, fa liberà 'a mamma, che deventa moglie' 'e chella corona. 'O cunto 'e sette cotenelle 'ngrassaie 'e manera 'a menestra d''o gusto d''o prencepe che 'o grasso sceva pe fore, sentenno 'a 'gnorante malizia e 'a maliziosa 'gnoranza 'e Saporita, che cu tanto sapore era stata scocchiariata da Tolla. Ma Popa, non volenno cede' mollica a Tolla, se 'nmarcaie pe 'o maro d''e filastroccole cu 'o cunto che secota: «Chi cerca 'o male d'autro trova 'o danno propio e chi va pe 'ncappà 'o tierzo e 'o quarto a 'e trademiente ed a l'inganne, spisso 'ncappa a 'e vescate stesse c'have parato, come senterite 'e na regina che se fravecaie cu 'e mano stesse 'a tagliola dove 'ncappaie pe 'o pede. Dice ch'era na vota 'o re 'e Auta Marina, 'o quale, pe 'e canetate e tirannie che osava, 'e fu, mentre era iuto a spasso cu 'a moglie' a no castellotto lontano da 'a cetate, occupato 'o sieggio reiale da na certa femmena maga. Pe 'a quale cosa, fatto pregà na statola 'e ligno, che dava certe resposte cervone, chella respose che tanno recuperarria 'o stato quanno 'a maga perdesse 'a vista. E, vedenno ca 'a maga, otra che steva bona guardata, canosceva a 'o naso 'e gente mannate da isso a farele despiace' e ne faceva iostizia 'e cane, puostose 'n desperazione quante femmene poteva avere 'n mano 'e chillo luoco, pe dispietto d''a maga, a tutte levava 'o 'nore e cu 'o 'nore 'a vita. E dapo' ciento e ciento portate da 'a mala ventura loro, che remasero stompagnate d''a repotazione e sfa-\nsciate d''e iuorne, 'nce capitaie, fra l'autre, na giovane chiamata Porziella, 'a quale era 'a chiù pentata cosa che se potesse vede' 'ncoppa tutta 'a terra: aveva 'e capille manette d''e sbirre d'Ammore, 'a fronte tavola dov'era scritta l'assisa a 'a poteca d''e Grazie d''e guste amorose, l'uocchie dui fanale che assecuravano 'e vascielle d''e voglie a votà 'a proda a 'o puorto d''e contente, 'a vocca na cupa 'e mele 'miezo doi sepale 'e rose. 'A quale, venuta 'n mano d''o re e fattola passà a rollo, 'a voze accide' comme a ll'autre; ma, a 'o stisso tiempo che auzaie 'o pugnale, n'auciello lassannole cade' non saccio che radeca 'ncoppa a 'o vraccio 'e venne tale tremoliccio che 'e cadette l'arma 'e mano. Era st'auciello na fata, che stanno poco iuorne 'nante a dormì drinto a no vosco, dove sotto 'a tenna 'e ll'ombre se ioquava l'ardore a 'a galera d''o spaviento, mentre no cierto satoro 'e voleva fare 'e brutte cose fu scetata da Porziella, che pe sto beneficio secotava sempre 'o pedate soie pe 'e renne' 'a pareglia. Ora, vedenno 'o re sto socciesso, penzaie che 'a bellezza 'e chella facce avesse fatto sto sechestro a 'o vraccio e sto mannato a 'o pognale, che no l'avessero sficcagliata comme 'e tante autre aveva fatto. Però fece penziero che bastasse no pazzo pe casa e non tegne' 'e sango l'ordigno 'e morte comme aveva fatto d''o stromiento 'e vita, ma che moresse fravecata a no soppigno d''o palazzo suio, comme fece cu affetto, fravecannola ammara e negrecata fra quattro mura, senza lassarela drinto né da magnà né da veve', perché se ne iesse cessa cessa. L'auciello, che 'a vedde a sto male termene, cu parole omane 'a conzolaie, decenno che stesse 'e buon armo, ca pe 'e renne' 'a gran merzé 'e no piace' che l'aveva fatto l'averria aiutata cu 'o sango propio e, per quanto 'o pregasse Porziella, non voze dice' mai chi fosse, schitto ca l'era obrecata e che n'averria lassato cosa a fare per\nservirela. E, vedenno ca 'a povera figliola era allancata pe 'a famme, dette na volata fora e tornaie subeto cu no cortiello appontuto, che levaie da 'o repuosto d''o re, e 'e dicette che a poco a poco avesse fatto no pertuso a no pontone d''o solaro, che sarria iuto a responne' a 'a cocina, da 'a quale averria pigliato sempre quarcosa pe 'e mantene' 'a vita. E cossì affaticatose no piezzo, Porziella tanto scavaie che fece strata a l'auciello, 'o quale, abbestato 'o cuoco ch'era iuto a piglià no cato d'acqua a na fontana, scese pe chillo pertuso e n'auzaie no bello pollastro che steva 'n caudo e 'o portaie a Porziella; e, perché remediasse a 'a seta, non sapenno comme 'e portà da veve', volaie a 'a despenza, dov'era tanta uva appesa, e ce ne portaie no bello piennolo e cossì fece pe na mano 'e iuorne. Fra chisto miezo, essenno remasa prena, Porziella fece no bello figlio mascolo, 'o quale allattaie e crescette cu 'o continuo aiuto 'e ll'auciello. Ma, essenno fatto granne fu consigliata 'a mamma da 'a fata che facesse 'o pertuso chiù granne, e levarne tante chiancarelle da 'o solaro che 'nce capesse Miuccio, che cossì se chiammava 'o figliulo, e, dapo' che l'avesse calato a bascio cu certe fonecelle che l'auciello portaie, tornasse a mette' 'e chiancarelle a 'o luoco suio, azzò non se vedesse pe dov'era sciso. E, fatto Porziella comme 'e dicette l'auciello e, commannato a 'o figlio che non decesse mai da dove fosse venuto né 'e chi era figlio, 'o calaie a bascio, quanno 'o cuoco era sciuto fore. 'O quale tornato a trasì e visto cossì bello figliulo, l'addemannaie chi era, da dove era trasuto e ch'era venuto a fare; e Miuccio, tenenno a mente 'o consiglio d''a mamma, dicette ca s'era sperduto e ieva cercanno patrone. A sto contrasto arrivaie 'o scarco e, visto no peccerillo 'e tanto spireto, penzaie che sarria stato buono pe paggio d''o re; e, portatolo a 'e stanzie reiale, comme fu vi-\nsto cossì bello e graziuso, che pareva na gioia, subeto piacchette a 'o re, tenennolo a 'o servizio pe paggio, a 'o core pe figlio e facennole 'mezzà tutti 'e sarcizii che stanno buone a no caaliero, tanto che se crescette 'o chiù vertoluso d''a corte e 'o re 'e voleva assai chiù bene che non voleva a 'o figliastro. Pe 'a quale cosa 'a regina commenzaie a pigliarelo 'n desagro e averelo 'nsavuorrio. E tanto chiù guadagnava terreno 'a 'midia e 'a malevolenzia quanto chiù 'e schianavano 'a strata 'e favure a 'e grazie che 'o re faceva a Miuccio; tanto che fece penziero 'e mette' tanto sapone a 'e scaliate d''a fortuna soia che sciuliasse da coppa a bascio. E mentre che na sera, dapo' accordate 'e strommiente 'nsiemme, facevano na musica 'e trascurze fra loro, dicette 'a regina a 'o re ca Miuccio s'era vantato 'e fare tre castielle ne l'aiero. E 'o re, sì perché era coriuso, sì pe dare gusto a 'a moglie' comme 'a matina 'a Luna, maestra 'e ll'ombre, da feria a 'e descepole pe 'a festa d''o Sole fece chiammà Miuccio e 'e commannaie che 'n ogne cunto avesse fatto 'e tre castielle 'n aiero, comm'aveva prommisso, autramente l'averria fatto fare 'e saute 'n aiero. Miuccio, sentenno sta cosa, se ne iette a 'a cammara soia e commenzaie a fare n'ammaro lamiento, vedenno quanto era vitreiuola 'a grazia d''e principe e comme poco duravano 'e favure che te facevano. E mentre chiagneva cu tanto 'e lagrema eccote venì l'auciello, 'o quale 'e dicette: «Piglia core, o Miuccio, e non dubetà mentre hai sto fusto cu tico, ca io so' buono a cacciarete da 'o fuoco». E cossì decenno l'ordenaie c'avesse pigliato tante cartune e colla e fattone tre gran castielle e, facenno venì tre gruosse grifune, ne pose legato nu pe castiello, 'e quale volanno pe coppa l'aiero Miuccio chiammaie 'o re, 'o quale cu tutta 'a corte corze a sto spettacolo e, visto 'o 'nciegno 'e Miuccio, 'e mese chiù granne affrezzione e 'e fece carizze 'e ll'autro munno.\nPe 'a quale cosa refose neve a 'a 'midia d''a regina e fuoco a 'o sdigno, vedenno ca nesciuna cosa 'e resceva 'm paro, tanto che non vegliava 'o iuorno che non pensasse muodo né dormeva 'a notte che non sonnasse manera 'e levarese da 'nante sto spruoccolo 'e ll'uocchie suoie, tanto che dapo' certe autre iuorne dicette a 'o re: «Marito mio, mo è 'o tiempo 'e tornà a 'e grannezze passate e a 'e guste 'e mo fa l'anno, pocca Miuccio s'è afferto 'e cecà 'a fata e cu na sborzata d'uocchie farete recattà 'o regno perduto». 'O re, che se sentette toccà dove 'e doleva, a 'o stisso punto chiammato Miuccio 'e dicette: «Io resto maravigliato assaie che, volennote tanto bene e potenno tu mettereme 'e nuovo a 'o sieggio da dove so' tommoliato, te ne staie cossì spenzarato e non procure 'e levareme da 'a meseria adove me trovo, vedennome arredutto da no regno a no vosco, da na cetate a no povero castelluccio e da 'o commannà a tanto puopolo esse' a pena servuto da quatto pane-a-parte, fella-pane e miettevruodo. Però, se non vuoi 'a desgrazia mia curre mo propio a cecà l'uocchie a 'a fata che se tene 'a robba mia, perché serranno 'e poteche soie aprerraie 'o funnaco d''e grannezze meie, stutanno chelle locerne allomarai 'e lampe 'e ll'onore mio, che stanno scure e negrecate». Sentuto sta proposta Miuccio voleva responne' ca 'o re steva male 'nformato, e ca l'aveva pigliato 'n scagno, perché non era cuorvo che cacciasse uocchie né latrinaro che spilasse pertosa, quanno 'o re leprecaie: «Non chiù parole: cossì voglio, cossì sia fatto! fà cunto ca a 'a zecca 'e sto cellevriello mio aggio apparato 'a velanza: da ccà 'o premio, si fai chello che dive, da ccà 'a pena, si lasse 'e fare chello che te commanno». Miuccio, che non poteva tozzà cu 'a preta e aveva da fare cu n'ommo che trista 'a mamma che 'nce aveva 'a figlia, se ne ieze a no pontone a trivolà; dove arriva-\nto l'auciello 'e dicette: «E' possibile, Miuccio, che sempre t'annieghe a no becchiero d'acqua? e s'io fosse stato acciso porrisse fare mai sto sciabacco? non sai ca io aggio chiù pensiero d''a vita toia che d''a propia? però non te perde' d'armo, e vieneme appriesso, ca vedarrai chello che sa fare Moniello!». E, puostose a volà, se fermaie drinto 'o vosco, dove, postose a vernolià, 'e vennero na mano d'aucielle a tuorno. A 'e quale essa demannaie che chi se confidava 'e levà 'a vista a 'a maga l'averria fatto na sarvaguardia contra 'e granfe d''e sprovie' e d'asture e na carta franca contra 'e scoppette, archette, valestre e vescate d''e cacciature. Era fra chiste na rennena, che aveva fatto 'o nido a no travo d''a casa reiale e aveva 'n odio 'a maga, che pe fare 'e marditte percante suoie l'aveva cacciato chiù vote da 'a camara soia cu 'e fomiente; pe 'a quale cosa, parte pe desiderio d''a vennetta, parte pe guadagnarese 'o premio che prometteva l'auciello, se offerze 'e fare 'o servizio e, volato comme no furgolo a 'a cetate e trasuto a 'o palazzo, trovaie che 'a fata steva stesa 'ncoppa a no lietto 'e repuoso, facennose fare frisco cu no ventaglio da doi dammecelle. Arrivata, 'a rennena se pose a chiummino 'ncoppa l'uocchie d''a fata e, cacannoce drinto, 'e levaie 'a vista. 'A quale, vedenno a miezo iuorno 'a notte e sapenno ca scompeva cu sta serrata 'e doana 'a mercanzia d''o regno, iettanno strille d'arma dannata renonzaie 'o scettro e se ne iette a 'ntanà a certe grutte, dove, tozzanno sempre 'a capo pe 'e mura, scompette 'e iuorne. Partuta 'a maga, 'e consiglie' mannattero 'mmasciature a 'o re che se ne venesse a gaude' 'a casa soia, pocca 'o cecamiento d''a maga l'aveva fatto vede' sto buono iuorno. E a 'o stisso tiempo che chiste arrivaro ionze ancora Miuccio, 'o quale, 'nfrocecato da l'auciello, dicette a 'o re: «T'aggio servuto 'e bona moneta: 'a maga è ceca-\nta, 'o regno è 'o tuio; però, s'io mereto pagamiento 'e sto servizio, non voglio autro che me lasse stare cu 'e malanne mieie, senza mettereme n'autra vota a ssi pericole». 'O re abbracciatolo cu n'ammore granne 'e fece mette' 'a coppola e sede' a canto ad isso, che se 'a regina 'ntorzaie 'o cielo te 'o dica: tanto che a l'arco 'e tante colure che se mostraie a 'a facce soia se canoscette 'o viento d''e roine che contra 'o povero Miuccio machinava drinto a 'o core. Era poco lontano da sto castiello no dragone ferocissemo, 'o quale nascette a no stisso partoro cu 'a regina; e, chiammate da 'o patre l'astrolache a strolocà 'ncoppa sto fatto, decettero che sarria campata 'a figlia soia quanto campava 'o dragone e che morenno l'nu sarria muorto necessariamente l'autro. Sulo na cosa poteva resorzetà 'a regina: ed era, se l'avessero ontato 'e chiocche, 'a forcella d''o pietto, 'e forgie d''o naso e poza cu 'o sango d''o stisso dragone. Ora mo 'a regina, sapenno 'a furia e 'a forza 'e sto animale, pensaie 'e mannarele Miuccio drinto a 'e granfe, sicura che se n'averria fatto no voccone e 'e sarria stato comm'a fraola 'n canna a l'urzo; e, votatase a 'o re, 'e dicette: «Affé, ca Miuccio è 'o tesoro d''a casa toia e sarrisse sgrato se non l'amasse, tanto chiù ca s'è lassato 'ntenne' 'e vole' accide' 'o dragone, che, si be' m'è frate, essennote cossì nemico io voglio chiù pe no pilo 'e no marito che pe ciento frate». 'O re, che odiava a morte sto dragone e non sapeva comme levaresillo da 'nanze a ll'uocchie, subeto chiammato Miuccio 'e dicette: «Io saccio ca miette 'a maneca a dove vuoie e però, avenno fatte tanto e tanto, besogna che me facce n'autro piace' e po' votame dove vuoie. Vattenne a sta medesema pedata ed accide 'o dragone, ca me faie no servizio signalato e io te ne darraggio buono miereto».\nMiuccio a ste parole appe a scire 'e sentemiento e, dapo' che potte sperlì 'e parole, dicette a 'o re: «Ora chesso è doglia 'e capo! mo vui m'avite pigliato a fruscià! è latto 'e crapa negra 'a vita mia, che ne facite tanto struderio? chisto non è piro monnato cascame-'ncanna, ca è no dragone che cu 'e granfe deslenza, cu 'a capo stompagna, cu 'a coda sfracassa, cu 'e diente spetaccia, cu ll'uocchie 'nfetta, cu 'o shiato accide! ora comme me volite mannà a 'a morte? chesta è 'a chiazza morta che m'è data 'e t'avere dato no regno? chi è stata l'arma mardetta c'ha puosto sto dado 'n tavola? chi è stato 'o figlio d''o zefierno che v'have puosto a sti saute e v'have 'mprenato 'e ste parole?». 'O re, ch'era lieggio comme pallone a farese sbauzà, ma tuosto chiù 'e na preta a mantene' chello c'aveva ditto na vota, 'mpontaie 'e piede decenno: «Hai fatto e fatto, e mo te pierde a 'o meglio! però non chiù parole: và, leva sta pesta da 'o regno mio, se non vuoi che te leve 'a vita!». Miuccio, negrecato, che se senteva fare mo no favore mo n'ammenaccia, mo n'allesciata 'e facce mo no cauce 'n culo, mo na cauda e mo na fredda, consideraie quanto erano motabele 'e fortune d''a corte, e averria voluto esse' chiù ca diuno d''a canoscenza d''o re. Ma, sapenno ca 'o leprecà a ll'uommene granne e bestiale è quanto pelà 'a varva a no lione, se retiraie a na parte, mardecenno 'a sciorte soia che l'aveva arredutto a 'a corte pe fare corte l'ore d''a vita soia. E, mentre seduto a no grado 'e porta cu 'a facce 'miezo a 'e denocchia lavava 'e scarpe cu 'o chianto e scaudava 'e contrapise cu 'e sospì, eccote venì l'auciello cu n'erva 'm pizzo e, iettannocella 'n zino, 'e dicette: «Auzate Miuccio, e assecurate ca non ioquarai a scarreca l'aseno d''e iuorne tuoie, ma a sbaraglino d''a vita d''o dragone. Perzò piglia st'erva e, arrivato a 'a grotta 'e sto brutto anemale, iettacella drinto, ca subeto 'e venarrà tale\nsuonno spotestato che scapizzarrà a dormì e tu cu no bello cortellaccio fra nacca e pacca fanne subeto 'a festa e vienetenne, ca 'e cose resceranno meglio che non te pienze. Vasta, io saccio buono che porto sotta ed avimmo chiù tiempo ca denà e chi ha tiempo ha vita». Ditto accossì s'auzaie Miuccio e, schiaffatose na cortella carrese sotta e pigliatose l'erva, s'abbiaie a 'a grotta d''o dragone, 'a quale steva sotta na montagna 'e cossì bona crescenza che 'e tre munte che fecero gradiata a 'e Gegante no 'e sarriano arrivate a 'a centura. Dove arrivato iettaie l'erva drinto chella spelonca e, appiccecato subito suonno a 'o dragone, Miuccio l'accommenzaie a taccareià. A 'o stisso tiempo ch'isso adacciava l'anemale, se sentette 'a regina adaccià 'o core e, vistose a male termene, s'addonaie 'e ll'arrore suio, che s'aveva comprato a denà 'n contante 'a morte; e, chiammato 'o marito, 'e dicette chello che l'avevano pronostecato l'astrolache e che da 'a morte d''o dragone penneva 'a vita soia e commo dobetava che Miuccio avesse acciso 'o dragone, mentre essa se ne senteva sciulià a poco a poco. A 'a quale respose 'o re: «Se tu sapive ca 'a vita d''o dragone era pontella d''a vita toia e radeca d''e iuorne, perché me 'nce faciste mannà Miuccio? chi te 'nce ha corpa? tu t'hai fatto 'o male, e tu te 'o chiagne; tu hai rutto 'o gotto e tu 'o paga!» E 'a regina respose: «Non me credeva mai che no smiuzillo avesse tanta arte e tanta forza 'e iettà a terra n'animale che faceva poca stima 'e n'asserzeto e aveva fatto penziero che 'nce lassasse 'e stracce. Ma pocca aggio fatto 'o cunto senza l'oste e 'a varca d''e designe mieie è iuta traverza, famme no piace', si me vuoi bene, comme so' morta, 'e fare piglià na spogna 'nfosa d''o sango 'e sto dragone e ontareme tutte 'e stremità d''a perzona 'nanze 'e m'atterrà». «Chesta è poca cosa a l'ammore che te porto», respo-\nse 'o re, «e si non vasta 'o sango d''o dragone 'nce mettarraggio 'o mio pe darete sfazione!». Volenno 'a regina rengraziarelo 'e scette 'o spireto cu 'a parola, perché a 'o stisso tiempo aveva Miuccio scomputo 'e fare tonnina d''o drago e, a pena venuto 'nante 'o re a darele nova d''o fatto, 'e commannaie che fosse iuto pe 'o sango d''o dragone. Ma, curiuso 'o re 'e vede' 'a prova fatta da 'e mano 'e Miuccio, se l'abbiaie retomano e, mentre Miuccio sceva 'a porta d''o palazzo, se 'e fece 'ncontra l'auciello decennole: «Dove vaie?». E Miuccio respose: «Vao dove me manna 'o re, che facennome ire comme a navettola non me lassa resiste' n'ora». «A fare che?», dicette l'auciello. E Miuccio: «A piglià 'o sango d''o drago». E l'auciello leprecaie: «Oh nigro te, ca sto sango 'e drago sarrà sango 'e toro pe te, che te schiattarà 'n cuorpo e cu sto sango resorzetarà chella mala semmenta 'e tutte 'e travaglie tuoie, pocca essa te va mettenno sempre a nuove pericole perché 'nce lasse 'a vita. E 'o re, che se fa mette' 'a varda da na brutta scerpia, te manna comme a iettariello ad arrisecà 'a perzona, ch'è puro sango suio, ch'è puro vruoccolo 'e chella chianta! ma 'o scuso, non te conosce. Puro deverria l'affetto 'ntrinseco esse' spione 'e sto parentato, azzò 'e servizie c'hai fatto a sto signore e 'o guadagno ch'isso fa 'e cossì bello arede avessero forza 'e farele trasì 'n grazia chella sfortunata 'e Porziella mammata, c'oramaie so' quattuordece anne che stace atterrata viva drinto no soppigno, dove se vedde no tempio 'e bellezza fravecato drinto a no cammariello!». Mentre cossì 'e deceva 'a fata, 'o re, c'aveva sentuto ogne cosa, se facette 'nante per sentì meglio 'o fatto; e, 'ntiso ca Miuccio era figlio 'e Porziella restata prena d'isso e ca Porziella era ancora viva drinto 'a cammara, dette subeto ordene che fosse sfravecata e portata 'nante ad isso. 'A quale comme 'a vedde chiù bella che mai pe\n'o buono covierno 'e ll'auciello, abbracciatola cu n'ammore granne non se saziava 'e stregne' mo 'a mamma e mo 'o figlio, cercanno perduono a chella d''o malo trattamiento che l'aveva fatto ed a chillo d''e pericole a che l'aveva puosto e, fattole subeto vestì 'e ll'abete chiù ricche d''a regina morta, se 'a pigliaie pe moglie'. E, saputo che tanto essa era campata e tanto 'o figlio era sciuto franco da tante pericole quanto l'auciello aveva l'na mantenuta 'e vitto e l'autro aiutato 'e consiglio, l'offerse 'o stato e 'a vita. 'O quale dicette non vole' autro premio 'e tante servizie che Miuccio pe marito; e, cossì decenno, deventaie na bellissima giovane, 'a quale cu gusto granne d''o re e 'e Porziella fu data a Miuccio pe moglie'. E tutto a no tiempo, mentre 'a regina morta fu iettata a no tumolo, 'a cocchia d''e zite cu ll'ettero 'e contiente a tommola e, pe fare chiù granne 'e feste, s'abbiaro a 'o regno loro, dove erano aspettate cu gran desiderio, reconoscenno tutto sta bona fortuna da 'a fata pe 'o piace' che 'e fece Porziella, pocca a 'a fine d''e fine 'o fare bene non se perde mai»."
  },
  {
    "text": "LE TRE CORONE TRATTENEMIENTO SESTO DE LA IORNATA QUARTA Marchetta è robbata da 'o viento e portata a 'a casa 'e n'orca, da 'a quale dapo' varie accedente receputo no boffettone se parte vestuta d'ommo e capeta 'n casa 'e no re, dove 'nammoratose d'essa 'a regina e, sdegnata pe non trovà cagno e scagno, l'accusa a 'o marito 'e tentata vregogna; e connannata ad esse' 'mpesa, pe vertù 'e n'aniello datole da l'orca è liberata, e, fatto morì l'accosatrice, essa deventa regina. Piacette 'n estremo 'o cunto 'e Popa, e non 'nce fu nesciuno che non sentesse gusto d''a bona fortuna 'e Porziella; ma non 'nce fu nesciuno che 'e 'midiasse sta sciorte comprata cu tante travaglie, pocca, p'arrivà a 'o stato riale, 'nce aveva lassato quase 'o stato perzonale. Ma vedenno Antonella che 'e guaie 'e Porziella avevano 'ntrovolato l'aneme d''e principe, voze sollevà no poco 'e spirete cossì parlanno: «'A verità, signure, sempre assomma comm'uoglio e 'a buscia è no fuoco che non pò stare nascuosto, anze è na scoppetta a 'a moderna, che accide chi 'a spara, e non senza che se chiamma busciardo chi non è fedele 'int''e parole, perché abruscia ed arde non sulo tutte 'e vertù e 'e bene che porta drinto a 'o pietto, ma 'a stessa buscia dov'erano conservate, comme ve farraggio confessà 'int''o cunto che sentarrite. Era na vota 'o re 'e Valletescuosse, 'o quale non potenno avere figlie a tutte l'ore dovonca se retrovava deceva: «O cielo, manname n'arede d''o stato, pe non lassà desolata 'a casa mia!». E fra l'autre vote che fece sto stimmolo, trovannose drinto a no giardino e decenno ad aute gride 'e stesse parole, sentette scire na voce da drinto a 'e frasche, 'a quale deceva:\nRe, che vuoi 'nante, figlia che te fuia o figlio che te struia? 'O re, confuso a sta proposta, non seppe resorve' comme avesse da responne' e, facenno penziero 'e consigliaresenne cu 'e sapute d''a corte, se ne iette subeto a 'e cammà soie, dove fatto chiammà 'e consiglie', l'ordenaie che descorressero 'ncoppa sto fatto. Dove chi respose che se doveva fare chiù cunto d''o 'nore che d''a vita; autro che se doveva stimmà chiù 'a vita, comme a bene 'ntrinseco dove l'onore era cosa strinseca e perzò da tenerese 'n manco priezzo; nu deceva che 'a vita, essenno acqua che passa, poco 'mportava 'a spesa a perderela e cossì 'e robbe, che so' colonne d''a vita poste 'ncoppa 'a rota vitriola d''a fortuna, ma l'onore, essenno cosa dorabile che lassa pedate 'e famma e segnale 'e grolia, se deve tene' 'n gelosia e starene cuocolo; n'autro argomentava che 'a vita, pe 'a quale se conserva 'a spezie e 'a robba, pe 'a quale se mantene 'a grannezza d''a casa, se deve tene' chiù cara d''o 'nore, ped esse' l'onore opinione pe ragione d''a virtù e che 'o perde' na figlia pe corpa d''a fortuna e non per propio defietto non pregiodecava 'a virtù 'e no patre e non portava lordizia a 'o 'nore 'e na casa. Ma sopratutto 'nce foro arcune autre che concrusero che 'o 'nore no consisteva a 'e pettole 'e na femmena, otre che comm'a prencepe iusto deveva mirà chiù priesto a 'o beneficio commune c'a 'o 'nteresse particolà, e che na femmena foieticcia faceva no poco 'e scuorno schitto a 'a casa d''o patre, ma no figlio tristo metteva a fuoco e 'a casa propia e tutto 'o regno e perzò, mentre desiderava figlie, e l'erano propuoste sti dui partite, cercasse 'a femmena, ca non metteva a pericolo 'a vita e 'o stato. Chisto pare' piaciuto a 'o re, tornaie a 'o giardino e, gridato 'e nuovo comme soleva e sentuto 'a stessa voce,\nrispose: «Femmena, femmena». E tornato a 'a casa, 'a sera quanno 'o Sole 'nmita l'ore d''o iuorno a pigliarese na vista d''e scuccemucce 'e ll'Antipode corcatose cu 'a moglie' 'n capo 'e nove mise n'appe na bella figliola, c'a 'o medesemo tiempo 'a fece serrà a no palazzo forte e cu bone guardie, pe no lassà, da 'o canto suio, tutte 'e delegenzie possibile che potessero remmedià a 'o tristo 'nfruscio d''a figlia e, fattola allevà cu tutte 'e vertù che stanno bone a na razza 'e re, comme fu bella granne trattaie 'e maritarela cu 'o re 'e Pierdesinno. E, concruso 'o matremmonio, cacciannola da chella casa, da dove non era sciuta mai, pe mannarela a 'o marito, venne tale ventalorio che pigliatola pesole non se vedde chiù, ma, portatola no piezzo pe l'aiero, 'a venne a lassà 'nanze 'a casa 'e n'orca, ch'era drinto a no vosco, 'o quale aveva sbannuto 'o Sole comm'a 'mpestato perché accise Pitone 'nfietto. Dove, trovato na vecchiarella che l'orca aveva lassato 'n guardia d''e robbe soie, 'e dicette: «Oh 'mara 'a vita toia e dove hai puosto 'o pede? negrecata te, se vene arrivanno l'orca patrona 'e sta casa, ca non pregiarria pe tre tornise 'o cuoiero tuio, ca non se pasce d'autro che 'e carne omana e tanto 'nce sta secura 'a vita mia quanto 'a necessità d''o servizio mio 'a retene e sto nigro scuorzo chino 'e sincope, d'antecore, 'e flate e 'e arenelle è schifato da 'e sanne soie. Ma sai che vuoi fare? eccote 'e chiave d''a casa: trasetenne drinto, arresedia 'e cammà e polizza ogne cosa e, comme vene l'orca, nascunnete che non te vea, ca io non te farraggio mancà da vive'. Tra tanto, chi sa? 'o cielo aiuta, 'o tiempo pò portà gran cose. Vasta: agge iodizio e pacienzia, ca passe ogne gorfo e supe' ogne tempesta». Marchetta, che cossì se chiammava 'a figliola, facenno d''e necessità vertù se pigliaie 'a chiave e trasuta a 'a cammara 'e ll'orca, dato 'a primma cosa 'e mano a na\nscopa fece 'a casa cossì netta che 'nce potive magnà 'e maccarune. Pigliato po' na cotena 'e lardo scergaie 'e manera 'e casce 'e nuce e 'e fece accossì lustre che te 'nce specchiave; e, fatto 'o lietto, comme sentette venì l'orca se mese drinto a na votte dove era stato 'o grano. L'orca, che trovaie sta cosa 'nsoleta, appe no gusto granne e, chiammato 'a vecchia, 'e dicette: «Chi have fatto sto bello arresidio?». E 'a vecchia responnenno ch'era stata essa, leprecaie: «Chi te fa chello che fare non sole, o t'ha gabbato o gabbà te vole! veramente puoi mette' 'o spruoccolo a 'o pertuso, avenno fatto na cosa 'nsoleta e mierete 'a menestra grassa». Cossì decenno magnaie e, tornata a scire, trovaie levate tutte 'e folinie d''e trave, scergata tutta 'a ramma ed appesa tanto bella a 'o muro e fatto no scaudatiello a tutte 'e panne lurde, che sentennone no piace' da stordì benedecette mille vote 'a vecchia, decennole: «'O cielo te pozza 'mprofecà sempre, madamma Pentarosa mia, che puozze sempre arregnà ed ire 'nante, pocca me ralliegre 'o core cu sti belle arresidie, facennome trovà na casa da pipata e no lietto da zita». 'A vecchia cu ssa bona opinione guadagnata se ne ieva 'n ziecolo e refonneva sempre buone voccune a Marchetta, 'nfocennola comme a capone 'mpastato. E, tornanno a scire l'orca, 'a vecchia dicette a Marchetta: «Stà zitto, ca volimmo arrivà sto zuoppo e tentà 'a fortuna toia. Perzò fa quarche bella cosa 'e mano toia, che dia a l'omore 'e ll'orca, e s'essa iorasse 'e sette celeste no 'e crede' ma se pe sciorte iura 'e tre corune soie e tu lassate vede', ca 'a cosa te resce colata a pilo e conoscerraie ca 'o consiglio mio è stato 'e mamma». 'Ntiso chesto Marchetta scannaie na bella papara e d''e stremità ne fece no bello spezzato e, 'mmottonatala bona 'e lardo arechiato ed aglie, 'a mese a no spito; e, fatto quatto strangolaprievete a 'o culo d''o canistro, 'e\nfece trovà na tavola tutta shioriata 'e rose e frunne 'e cetrangola. Venuta l'orca e trovato st'apparicchio, appe a scire da 'e panne e, chiammato 'a vecchia, 'e dicette: «Chi ha fatto sto buono servizio?». «Magna», respose 'a vecchia, «e non cercà autro, vasta ca hai chi te serva e te dia sfazione». L'orca, magnanno e scennennole sti buone muorze fi' a l'ossa pezzelle, commenzaie a dice': «Io iuro pe 'e tre parole 'e Napole ca si sapesse chi è stato 'o cuoco io 'e vorria dare 'e visole meie»; po' secotaie: «Io iuro pe tre arche e tre frezze ca si 'o conosco 'o voglio tene' drinto a sto core; io iuro pe 'e tre cannele che s'allummano quanno se fa no strommiento 'e notte; pe tre testimmonie che fanno esse' 'mpiso n'ommo; pe 'e tre parme 'e funa che danno vota a 'o 'mpiso; pe tre cose che cacciano l'ommo da 'a casa, fieto, fummo e femmena marvasa; pe tre cose che 'a casa strude, zeppole, pane caudo e maccarune; pe tre femmene e na papara, che fanno no mercato; pe 'e tre effe d''o pesce, fritto, friddo e futo; pe 'e tre cantature princepale 'e Napole, Gio. d''a Carriola, Compa' Iunno e 'o Re d''a Museca; pe 'e tre esse c'abbesognano a no 'nammorato, sulo, solliceto e secreto; pe 'e tre cose c'abbesognano a no mercante, credito, armo e ventura; pe 'e tre sciorte 'e perzune che se tene 'a pottana, smargiasse, belle giuvane e corrive; pe 'e tre cose 'mportante a 'o mariuolo, uocchie ad allommà, granfe ad azzimmà, pede ad affuffà; pe tre cose c'arroinano 'a gioventù, iuoco, femmene e taverne; pe tre virtù principale d''o sbirro, abbista, secuta ed afferra; pe tre cose utele a 'o cortisciano, fegnemiento, flemma e sciorte; pe tre cose che vole avere 'o roffiano, gran core, assai chiacchià e poca vergogna; pe 'e tre cose ch'osserva 'o miedeco, 'o puzo, 'a facce e 'o cantaro», ma poteva dice' da oie a craie, ca Marchetta, che steva cu 'o vizio, non pipitava. Ma, sentenno a ll'utemo dire: «Pe 'e tre corone meie,\nche s'io saccio chi è stata 'a bona massara, che m'ha fatto tante belle servizie, io 'e voglio fare tante belle carizze e bruoccole che non se 'o porria 'magenà», essa scette fora e dicette: «Eccome!». E l'orca, vedennola, respose: «Haime no cauce, hai saputo chiù 'e me! l'hai fatta da mastro e t'hai sparagnato na bella 'nfornata drinto a sto cuorpo. Ma, pocca hai saputo fare tanto e m'hai dato gusto, io te voglio tene' chiù che figlia: perzò eccote 'e chiave d''e cammà e singhe domene e domenanzio. Sulo me reservo na cosa: che non vuoglie aprì 'n cunto nesciuno l'utema cammara, dove va bona sta chiave, che me farrisse saglì buono 'a mostarda a 'o naso ed attienne a servì che, viata te, ch'io te 'mprometto, pe 'e tre corone meie, 'e te marità ricca ricca». Marchetta, vasannole 'e mano 'e tanta grazia, promesse 'e servirela chiù 'e schiava. Ma, partuta l'orca, se sentie tillicà grannemente 'a curiosità 'e vede' che 'nce fosse drinto a chella cammara proibeta, ed, apertola, 'nce trovaie tre figliole, vestute tutte d'oro, sedute a tre segge a l'imperiale, che parevano che dormessero. Erano cheste tutte figlie d''a fata 'ncantate da 'a matre perché sapeva c'avevano da passà no gran pericolo si no 'e veneva a scetà na figlia 'e re e perzò l'aveva 'chiuse là drinto, pe levarele da 'o riseco che 'e ammenacciavano 'e stelle. Ora, trasuto là drinto Marchetta, a 'o remmore che fece cu 'e piede chelle se resentettero, comme se scetassero, e 'e cercaro da magnà. Ed essa pigliato subito tre ova ped nu e fattole coce' sotto 'a cenne', ce 'e dette. 'E quale comm'appero pigliato spireto vozero scire a piglià aiero fore 'a sala; tra 'o quale tiempo arrivato l'orca ebbe tanto desgusto che schiaffaie no boffettone a Marchetta, 'a quale se ne pigliaie tanto affrunto c'a 'a medesema ora cercaie lecienzia a ll'orca 'e se partì pe ire sperta e demerta pe 'o munno, cercanno 'a sciorte soia.\nPe quanto cercaie l'orca d'accordarela 'e belle parole, decenno c'aveva abborlato e ca no 'o voleva fare chiù, non fu possibile a levarela 'e pede, tanto che fu costretta a lasciarela partì, dannole n'aniello e decennole che 'o portasse cu 'a preta dintro 'a mano e non ce tenesse mente mai, si non quanno, trovannose a gran pericolo, sentesse 'o nomme suio leprecà da l'Ecco e, otra a chesto no bello vestito d'ommo, che 'e cercaie Marchetta. 'A quale, cossì vestuta, se mese 'n camino e, arrevata a no vosco dove ieva a fare legna 'a Notte pe scarfarese da 'a ielata passata, scontraie no re che ieva a 'a caccia, 'o quale, visto sto bello fegliulo (che cossì pareva), l'addemannaie da dove veneva e che ieva facenno. 'A quale respose ch'era figlio 'e no mercante, 'o quale essenno morta 'a mamma, pe 'e strazie d''a matreia se n'era foiuto. 'O re, piacennole 'a prontezza e 'o buono termene 'e Marchetta, se 'o pigliaie pe paggio e, portatolo a 'o palazzo suio, 'a regina 'o vedde a pena che se sentette da na mena 'e grazie mannà pell'aiero tutte 'e voglie soie e, si be' cercaie pe na mano 'e iuorne, parte pe paura parte pe soperbia, che fu sempre 'ncrastata cu 'a bellezza, 'e dessemolà 'a shiamma e 'e sfarzà 'e punture d'ammore sotto 'a coda d''o desiderio, tutta vota essenno corta 'e carcagne non potte stare sauda a l'incuntre d''e sfrenate voglie. E perzò chiammatose no iuorno da parte Marchetta l'accomenzaie a scommoglià 'e pene soie e a direle quanto sopruosso d'affanno l'era puosto 'n cuollo da che aveva visto 'e bellezze soie, che si non se resorveva 'e darele l'acqua a 'o territorio d''e desiderie suoie sarria seccata senz'autro cu 'a speranza 'a vita. Laudaie da na parte 'e bellezzetudene cose d''a faccie soia, mettennole 'nanze a l'uocchie ca sarria cosa 'e male scolaro 'int''a scola d'Ammore a fare no scacamarrone 'e crodeletate dintro a no livro 'e tante grazie e ca\nn'averria avuto no buono cavallo 'e pentemiento. A 'e laude agghionze 'e prieghe, sconciurannolo pe tutte 'e sette celeste che non volesse vede' drinto na carcara 'e sospì e 'miezo no pantano 'e lagreme na che teneva pe 'nsegna a 'a poteca d''e penzie' 'a bella 'magine soia. Appriesso secotaro l'afferte, promettennole 'e pagà ogne dito 'e gusto a parme 'e beneficio e 'e tene' apierto 'o funnaco d''a gratetutene ad ogne piace' 'e cossì bello accunto. 'E recordaie finalemente ca essa era regina e, mentre era già trasuta 'm barca, isso no 'a deveva lassà 'miezo a sto gorfo senza quarche soccurzo, perché sarria data a scuoglio cu danno suio. Marchetta, sentuto sti vruoccole e filatielle, ste prommesse e menacce, ste faccelavate e levate 'e cappa, averria voluto dice' ca ped aprì 'a porta a 'e contentezze soie 'e mancava 'a chiave, averria voluto spalefecà ca pe darele chella pace che desiderava non era Mercurio, che portasse 'o caduceo; ma, non volenno smascararese, 'e respose che non se poteva dare a crede' che avesse voluto fare 'e fusa storte a no re 'e tanto miereto comm'a 'o marito; ma puro, quanno essa avesse puosto da parte 'a repotazione d''a casa soia, isso non poteva né voleva fare sto tuorto a no patrone che tanto l'amava. 'A regina, sentuto sta primma repreca a 'a 'ntimazione d''e voglie soie, 'e dicette: «Ora susso, penzace buono e sorchia deritto, ca 'e pare meie quanno pregano tanno commannano e quanno se 'gnenocchiano tanno metteno 'o cauce 'n canna! perzò fa buono 'e cunte tuoie e vide commo te pò rescì sta mercanzia! vasta e sufficit, ch'io cu direte na cosa schitto me parto ed è che quanno na femmena d''a qualità mia resta scornata, procura cu 'o sango 'e chi l'affese levà 'a magriata da 'a facce soia». E, cossì decenno, cu na gronna da torce' 'e votaie 'e spalle, restanno 'a povera Marchetta confosa e ielata. Ma, continuato pe na mano 'e iuorne 'a regina 'e da-\nre assaute a sta bella fortezza e vedenno a 'a fine ca faticava 'm pierdeto, stentava a 'o viento e sodava macola iettanno 'e parole a 'o viento e 'e sospì 'm bacanto, mutaie registro, cagnanno l'ammore 'n odio e 'a voglia 'e gaude' 'a cosa amata 'n desederio 'e vennetta. Pe 'a quale cosa, fegnenno 'e lacreme 'm ponta a ll'uocchie, se ne iette a 'o marito decennole: «Chi 'nce l'avesse ditto, marito mio, 'e 'nce cresce' 'o serpe a 'a maneca? chi se l'avesse 'magenato mai che no smiuzo sciauratiello avesse avuto tanto armo? ma tutto 'nce 'o corpa 'e troppo cassesie che tu l'hai fatto: a 'o villano si l'è dato 'o dito se piglia 'a mano! 'nsomma tutte volimmo piscià a ll'aurinale; ma si tu no 'e dai 'o castico che mereta, me ne iarraggio a 'a casa 'e patremo e non voglio chiù né vede' né sentirete nommenà!». «Che cosa t'ha fatto?», respose 'o re. E 'a regina leprecaie: «Cosa 'e no lippolo! voleva 'o forfantiello esse' esattore d''o debeto matremoniale c'aggio cu tico e, senza nullo respetto senza nullo timore senza nulla vregogna, have avuto facce 'e venireme 'nanze e lengua 'e cercareme 'o passo libero pe 'o territorio dove hai tu 'o semmenato d''o 'nore». 'O re, sentenno sto fatto, senza cercà autre testemonie pe no pregiodecà a 'a fede e a 'a autoretate d''a moglie', 'o fece subeto acciaffà da 'e tammà e caudo caudo, senza darele termene 'e defensiune, 'o connennaie a vede' quanto portava 'n canna 'a statela d''o boia. 'A quale, portata 'e pesole a 'o luoco d''o sopprizio, essa che non sapeva che l'era socciesso né canosceva d'avere fatto male, commenzaie a gridà: «O cielo e c'aggio fatto io, che meritasse 'e funerale 'e sto nigro cuollo 'nanze l'assechie 'e sto scuro cuorpo? chi me l'avesse ditto senz'assentareme 'a chiazza sotto 'a vannera 'e mariuole e 'e marranchine trasì 'e guardia a sto palazzo 'e Morte cu tre passe 'e miccio a 'o cannaruozzo? ohimè, chi me conzola a sto stremo passo? chi\nm'aiuta a tanto pericolo? chi mi libera da sta forca?». Orca respose l'Ecco e Marchetta, che se sentette responne' 'e sta manera, se allecordaie 'e ll'aniello che portava a 'o dito e d''e parole che 'e dicette l'orca quanno partette e, dato d'uocchie a 'a preta che no aveva mirato ancora, ecco se sentie tre vote na voce pell'aiero: «Lassatela ire, ch'è femmena!». 'A quale fu cossì terribele che non ce restaie né acciaffature né zaffaranaro a 'o cuoco d''a iostizia e 'o re, sentuto ste parole che fecero tremmà 'o palazzo da 'e pedamenta, fece venì Marchetta a 'a presenzia soia e, dittole che dicesse 'o vero, chi fosse e comm'era capetata a chille paise. Essa, sforzata da 'a necessità, contaie tutto 'o socciesso d''a vita soia, commo nascette, commo fu chiusa dintro a chillo palazzo, commo fu arrobata da 'o viento, commo capitaie a 'a casa 'e ll'orca, commo se voze partì, chello che 'e dicette e 'e dette, chello che passaie cu 'a regina e commo, non sapenno in che avesse fatto errore, s'è vista a pericolo 'e vocà cu 'e piede a 'a galera 'e tre legna. 'O re, sentuto sta storia e confrontatola cu chello che n'aveva trascurzo na vota cu 'o re 'e Valletescuosse ammico suio, recanoscette Marchetta pe chillo che era e canoscette 'nsiemme 'a malignetate d''a moglie', che l'aveva puosto sta mala 'nfamma. Pe 'a quale cosa commannato che fosse subeto iettata cu na mazzara a maro, mannanno a commità 'o patre e 'a mamma 'e Marchetta se 'a pigliaie pe moglie', 'a quale facette chiara prova che a barca disperata dio 'e retrova porto»."
  },
  {
    "text": "LE DOIE PIZZELLE TRATTENEMIENTO SETTIMO DE LA IORNATA QUARTA Marziella, pe mostrarese cortese cu na vecchia, have 'a fatazione, ma 'a zia, 'mediosa d''a bona fortuna soia, 'a ietta a maro, dove na serena 'a tene gran tiempo 'ncatenata; ma, liberata da 'o frate, deventa regina e 'a zia porta 'a pena d''o errore suio. Averriano securamente ditto 'e princepe ca sto cunto 'e Antonella passava vattaglia 'e quante se n'erano contate, si n'era pe levà d'anemo Ciulla, 'a quale, avenno posta 'a lanza d''a lengua a resta, dette a l'aniello d''o gusto 'e Tadeo e d''a moglie' d''a manera che secota: «Sempre aggio sentuto dice': chi fa piace' ne trova, 'a campana 'e Manfredonia dice damme e dotte; chi non mette l'esca d''a cortesia a ll'amo 'e ll'affrezzione non piglia mai pesce 'e beneficio; e volitene vede' 'o costrutto, sentite sto cunto e po' derrite si sempre perdette chiù l'avaro che 'o liberale. Ora, dice ch'era na vota doie sore carnale, Luceta e Troccola, che avevano doie figlie femmene, Marziella e Puccia. Era Marziella cossì bella 'e facce commo bella 'e core, commo, a 'o contrario, 'o core e 'a caira 'e Puccia facevano, pe na stessa regola, facce 'e gliannola e core 'e pestelenzia: ma 'a zita arresemegliava a 'e pariente, perché Troccola, 'a mamma, era n'Arpia drinto e fora correggia. Ora soccesse c'avenno Luceta da scaudà quatto pastenache pe 'e frie' cu 'a sauza verde, dicette a 'a figlia: «Marziella mia, và, bene mio, a 'a fontana e pigliame na lancella d'acqua». «De bona voglia, mamma mia», respose 'a figlia, «ma, si me vuoi bene, dammi na pizzella, ca me 'a voglio magnà a chell'acqua fresca». «Volentie'», dicette 'a mamma e, da dintro no panaro che pen-\nneva a n'ancino pigliaie na bella pizzella, che 'o iuorno 'nante avea fatto 'o furno 'e pane, e 'a dette a Marziella, 'a quale, puostose 'a lancella 'n capo 'ncoppa no treceniello, se ne iette a 'a fontana, 'a quale comm'a ciarlatano, 'ncoppa a no banco 'e preta marmora a 'a museca 'e n'acqua cascaticcia, venneva secrete pe caccià 'a sete. Dove, stanno a 'nchì 'a lancella, arrivaie na vecchia che, 'ncoppa 'o parco 'e no gruosso scartiello rapresentava 'a tragedia d''o Tiempo, 'a quale, vedenno chella bella pizza che tanno 'nce voleva Marziella dare 'e muorzo, 'e dicette: «Bella figliola mia, se 'o cielo te manne buona ventura, damme no poco 'e ssa pizza». Marziella, che puzzava 'e regina, 'e dicette: «Eccotella tutta, magna femmena mia, e me despiace ca non è 'e zuccaro ed ammennole, ca puro te 'a darria cu tutto 'o core». Visto 'a vecchia l'amorosanza 'e Marziella, 'e dicette: «Và, che te pozza 'mprofecà sempre 'o cielo 'e sto buono ammore che m'hai mostrato! e prego tutte 'e stelle che puozz'esse' sempre felice e contenta, che quanno shiate t'escano rose e gesommine da 'a vocca, quanno te piettene cadano sempre perne e granatelle da ssa capo e quanno miette 'o pede 'n terra aggiano da sguiglià giglie e viole». 'A figliola, rengraziannola, tornaie a 'a casa, dove cocinato c'appe 'a mamma, dettero sodesfazione a 'o cuorpo d''o debeto naturale. E, passato chillo iuorno comme l'autra matina a 'o mercato d''e campe celeste fece mostra 'o Sole d''e mercanzie 'e luce che portava dall'Oriente Marziella volennose pettenà 'a capo se vedde cade' 'n sino na chioppeta 'e perne e granatelle, che, chiammato cu n'allegrezza granne 'a mamma, 'e mesero dintro a no cuofano; e, essenno iuta Luceta a smautirene na gran parte a no bancherotto ammico suio, venne arrivanno Troccola a vede' 'a sore e, trovato Marziella tutta ammassariata e affacennata 'ncoppa a chel-\n'e perne, domannaie commo, quanno e dove l'avesse avute. Ma 'a figliola, che non sapeva 'ntrovolà l'acqua, e non aveva fuorze 'ntiso chello proverbio non fare quanto puoi, non magnà quanto vuoi, non spenne' quanto hai, né dire quanto sai, contaie tutto 'o negozio a 'a zia, 'a quale, non curannose d'aspettà 'a sore, 'e parze ogn'ora mill'anne 'e tornà a 'a casa e, dato na pezzella a 'a figlia, 'a mannaie ped acqua a 'a fontana. Dove, trovato 'a stessa vecchia e demmannatole no poco 'e pizza, essa, ch'era na bella mosogna, 'e respose: «Non aveva che fare autro che dare 'a pizza a tene! che m'avive 'mprenato l'aseno, che te voleva dare 'a robba mia? và, ca so' chiù vecino 'e diente che 'e pariente!». E, cossì decenno, se 'norcaie 'n quatto muorze 'a pizza, facenno cannaola a 'a vecchia. 'A quale, quanno ne vedde sciso l'utemo muorzo e sepelluta cu 'a pizza 'a speranza soia, tutta arraggiata 'e dicette: «Và, che quanno shiate pozze fare scumma comme a mula 'e miedeco, quanno te piettene te pozzano cade' da 'a capo a montune 'e piccenache e dovonca miette 'o pede 'n terra pozzano schiude' fielice e tutomaglie!». Pigliata l'acqua Puccia e tornata a 'a casa, 'a mamma non vedde l'ora 'e pettenarela e, postase na bella tovaglia 'n zino, 'nce mese 'a capo d''a figlia e commenzanno a pettenà eccote cade' na lava d'animale alchemiste, che fermano l'argiento vivo; 'a quale cosa vedenno 'a mamma a 'a neve d''a 'midia agghionze 'o fuoco d''a collera, che iettava shiamma e fummo pe naso e pe bocca. Ora, passato quarche tiempo, trovatose Ciommo, frate 'e Marziella, a 'a corte d''o re 'e Chiunzo e, descorrennose d''a bellezza 'e varie femmene, isso, senz'esse' chiammato, se mese 'nante, decenno che tutte 'e belle potevano ire a votà ossa a 'o Ponte, dove fosse comparza 'a sore, 'a quale, otra 'e bellezze d''e miembre,\nche facevano contrapunto 'ncoppa 'o cantofermo 'e na bell'arma, aveva 'e chiù chella virtù 'int''e capille, 'int''a vocca e 'int''e piede, che 'e dette 'a fata. 'O re, che sentette sti vante, dicette a Ciommo che 'a facesse venì, che, si 'a trovava tale quale 'a metteva 'mperecuoccolo, se l'averria pigliata pe moglie'. Ciommo, che no 'e parze chesta accasione da perde', mannaie subeto corriero a posta a 'a mamma, contannole sto fatto e pregannola a veniresenne subeto cu 'a figlia pe no 'e fare perde' sta bona ventura. Luceta, che se trovava assai male, raccomannanno 'a pecora a 'o lupo pregaie 'a sore che 'e facesse piace' d'accompagnà Marziella pe fi' a 'a corte 'e Chiunzo, pe 'a tale e tale cosa. Troccola, vedenno ca 'o negozio 'e ieva 'nchienno pe 'e mano, promise a 'a sore 'e portarele sana e sarva 'a figlia 'm pote' d''o fratiello e, 'mmarcatose cu Marziella e cu Puccia drinto na varca, comme fu a miezo maro mentre 'e marinà dormevano, 'a iettaie drinto l'acqua, dove, mentre steva pe fare 'o papariello, venne na bellissima serena, e, pigliannola 'm braccio, se 'a portaie. Ora, arrivata Troccola a Chiunzo e recevuta Puccia da Ciommo comme si fosse stata Marziella, che per 'a longhezza 'e tiempo che no l'aveva vista l'aveva scanosciuta, 'a portaie subeto 'nante a 'o re, 'o quale facennole pettenà 'a capo commenzaro a chiove' chille animale cossì nemice d''o vero che sempre offenneno 'e testimonie e, puostole mente 'n facce, vedde che, pe 'a fatica d''o cammino reshiatanno fore 'e muodo, aveva fatto na 'nsaponata a 'a vocca che pareva varchera 'e panne e, vasciato l'uocchie a terra, miraie no prato d'erve fetiente, che 'e venne stommaco a vederele. Pe 'a quale cosa, cacciato Puccia e 'a mamma, mannaie pe despietto Ciommo a guardà 'e papà d''a corte. 'O quale, desperato pe sto negozio, non sapenno che l'era socciesso, portava 'e papà 'n campagna e, lassannole ire a boglia loro pe 'a marina, isso se retirava\ndrinto na pagliara, dove, pe fi' a 'a sera quanno era tiempo 'e retirarese, chiagneva 'a sciorte soia. Ma, 'e papà scorrenno pe 'o lito, sceva Porziella da drinto l'acche e 'e cevava 'e pasta riale e abbeverava d'acquarosa, tanto che 'e papà erano fatte quanto no crastato l'nu, che non 'nce vedevano e, quanno 'a sera arrivavano a n'orteciello che responneva sotto 'a finestra d''o re, commenzavano a cantà: Pire pire pire, assai bello è 'o sole cu 'a luna, assai chiù bella è chi coverna a nui. 'O re, sentenno ogne sera sta museca paparesca, se fece chiammà Ciommo e voze sape' dove e comme e 'e che cosa pasceva 'e papà soie. E Ciommo 'e dicette: «Autro no 'e faccio magnà che l'erva fresca d''a campagna». E 'o re, che non 'e ieva a suono sta resposta, 'e mannaie no servetore fidato retomano, perché occhiasse mente dove portava 'e papà. 'O quale, secotanno 'e pedate soie, 'o vedde trasì a 'o pagliaro e lassà 'e papà sole, che, abbiatose verzo 'a marina, arrivate che foro scette Marziella da 'o maro, che non creo che cossì bella scesse dall'onne 'a mamma 'e chillo Cecato che, comme dicette chillo poeta, non vole autra lemosena che 'e chianto. 'A quale cosa visto 'o servitore d''o re, tutto spantato e fore 'e se stesso, corze a 'o patrone, contannole 'o bello spettacolo c'aveva visto 'miezo a 'a scena d''a marina. 'A curiosità d''o re, sbauzata da 'e parole 'e st'ommo, 'e mosse desederio 'e ire 'm perzona a vede' sta bella vista; e 'a matina quanno 'o gallo, capopuopolo 'e ll'aucielle, 'e solleva tutte ad armà 'e vive contro 'a Notte essenno iuto Ciommo cu 'e papà a 'o luoco soleto, isso, non perdennolo mai 'e vista 'e iette appriesso e, arrivate 'e papà a 'o maro senza Ciommo, ch'era re-\nstato a 'o luoco 'e sempre, vedde scire Marziella, che, dato a magnà na spasa 'e pastetelle a 'e papà e fattole beve' a na caudarella d'acquarosa, se sedette 'ncoppa a na preta a pettenarese 'e capille, da 'e quale cadevano a branca a branca 'e perne e granatelle e 'ntanto da 'a vocca 'e sceva na nugola 'e shiure e sotta 'e piede suoie s'era fatto no trappito soriano 'e gigli e viole. 'A quale cosa visto 'o re, fece chiammà Ciommo e, mostrannole Marziella, 'e dicette si canosceva chella bella figliola e Ciommo, reconosciutala, corze ad abbracciarela e, 'm presenzia d''o re, sentette tutto 'o trademiento fattole da Troccola e comme 'a 'midia 'e chella brutta pesta aveva arredutto sto bello fuoco d'ammore ad abità drinto l'acqua d''o maro. Non se pò dire 'o gusto che sentette 'o re 'e sta bella gioia acchistata e, votatose a 'o frate, dicette c'aveva gran ragione 'e laudarela tanto e ca trovava dui tierze e chiù 'e chello che ne l'aveva contato e perzò 'a stimava chiù ca degna 'e ll'esse' moglie', quanno essa se contentasse 'e receve' 'o scettro d''o regno suio. «Oh che 'o volesse 'o Sole Lione!», respose Marziella, «e potesse venì a servirete pe vaiassa d''a corona toia! ma non vide sta catena d'oro, che tengo a 'o pede, cu 'a quale me tene presone 'a maga? e quanno piglio troppo d'aiero e me trattengo assaie a sta marina, essa me tira drinto, tenennome cu na ricca servetù 'ncatenata d'oro». «Che remmedio 'nce sarria», dicette 'o re, «a levarete da 'e granfe 'e sta serena?». «'O remmedio sarria», respose Marziella, «a secà cu na limma sorda sta catena e sbignaremella». «Aspettame crai matino», leprecaie 'o re, «ca me ne vengo cu 'o negozio lesto e me te porto a 'a casa, dove sarraie l'uocchio deritto mio, 'a popella d''o core mio e 'a visciola 'e st'arma». E, datose 'o caparro 'e ll'ammore loro cu na toccata 'e manzolla, essa se ne iette pe drinto l'acqua ed isso pe drinto a 'o fuoco, e fuoco tale che non appe n'ora 'e re-\npuoso tutto 'o iuorno; e, comme scette 'a negra cargiumma d''a Notte a fare tubba catubba cu 'e stelle, non chiudenno mai uocchie iette romenanno cu 'e masche d''a memoria 'e bellezze 'e Marziella, descorrenno cu 'o penziero 'ntuorno a 'e maraveglie d''e capille, a 'e miracole d''a vocca e a 'e stupure d''o pede e, toccanno l'oro d''e grazie soie a 'a preta paragone d''o iodizio, 'e trovava 'e ventiquattro carate; ma desgraziava 'a Notte, che tardasse tanto a 'nzoperà da 'e racamme che fa 'e stelle, e iastemmava 'o Sole che non arrivasse priesto cu 'o carruggio 'e luce ped arrecchì 'a casa soia d''o bene che desiderava, pe portà a 'e cammà soie na menera d'oro che ietta perne, na quachiglia 'e perne che ietta shiure. Ma, 'ntanto che ieva pe maro penzanno a chella che steva a maro, ecco 'e guastature d''o Sole, che schianaro 'o cammino pe dove doveva passà cu l'asserceto d''e ragge e, vestutose, 'o re s'abbiaie cu Ciommo a 'a marina, dove trovato Marziella cu 'a limma che avevano portato 'o re secaie 'e mano propia 'a catena da 'o pede d''a cosa amata, ma se ne fravecaie n'autra chiù forte a 'o core e, postase 'n groppa chella che 'e craaccava 'o core, toccaie a 'a vota d''o palazzo riale, dove trovaie, ped ordene d''o re, tutte 'e belle femmene d''o paiese che 'a recevettero e 'norarono comm'a patrona loro. E 'nguadiatosella cu na festa granne, tra tante vutte che s'ardèro pe lommenaria, voze che 'nce fosse 'ncruso pe carratiello 'a perzona 'e Troccola, azzò pagasse 'o 'nganno ch'aveva fatto a Marziella. E mannato a chiammà Luceta, dette ad essa ed a Ciommo da vive' da signure; e Puccia, cacciata da chillo regno, iette sempre pezzenno e pe n'avere semmenato no poccorillo 'e pizza appe sempre carestia 'e pane: essenno volontà d''o cielo che chi non ha pietà, pietà non trova»."
  },
  {
    "text": "LI SETTE PALOMMIELLE TRATTENEMIENTO OTTAVO DE LA IORNATA QUARTA Sette fratielle parteno da 'a casa loro perché 'a mamma non faceva na figlia femmena; a 'a fine fattone na, mentre aspettano 'a nova e 'o signale 'a mammana fa errore a 'e signe, pe 'a quale cosa vanno spierte; cresce 'a sore, 'e cerca, 'e trova e dapo' varie socciesse tornano ricche a 'a casa. 'O cunto d''e doi pizzelle fu veramente pizza chiena che dette a 'o gusto 'e tutte, c'ancora se ne liccano 'e deta; ma, essennose posta 'n conzetto Paola 'e contà 'o suio, fu 'o commannamiento d''o prencepe uocchio 'e lupo che levaie a tutte 'a parola, ed essa cossì commenzaie a parlà: «Chi fa piace' sempre ne trova; 'o beneficio è vorpara 'e ll'amecizie e crocco 'e ll'ammore; chi non semmena non recoglie, sì comme ve n'ha dato n'antepasto d'assempio Ciulla e io ve ne darraggio no sopratavola, si v'allecordarrite ca Cato dicette: Parla poco a 'o commito. E però siateme cortese 'e no poco d'arecchie, cossì 'o cielo ve cresca sempre l'aurecchie pe sentì cose 'e sfazione e 'e gusto. Era na vota, a 'o paiese d'Arzano, na bona femmena, 'a quale ogne anno scarrecava no figlio mascolo, tanto che erano arrivate a sette, che vedive na scerenga d''o dio Pane a sette canne na chiù granne 'e ll'autra. 'E quale, avenno mutato 'e primme arecchie, dicettero a Iannetella 'a mamma, che era n'auta vota prena: «Sacce, mamma mia, ca si tu dopo tante figlie mascole non fai na femmena, nui simmo propio resolute 'e lassà sta casa e ire pe sso munno comm'a 'e figlie d''e merole, spierte e demierte». 'A mamma, che sentette sto male annunzio, pregava 'o cielo che avesse spogliato 'e figlie 'e sto desiderio e 'e-\nvata essa 'e perde' sette gioie comme erano 'e figlie. Et, essenno oramai l'ora d''o partoro, 'e figlie dicettero a Iannetella: «Nui ce retirammo 'ncoppa a chella tempa, o ripa, che ce sta faccefronte: si fai mascolo miette no calamaro e na penna 'ncoppa 'a finestra e si fai femmena miettece na cocchiara e na conocchia, perché se vedarrimmo signale 'e femmena 'nce ne venimmo a 'a casa a spenne' sto riesto 'e vita sotto l'ascelle toie, ma si vedimmo signale 'e mascolo scordatenne 'e nui, ca 'nce puoi mette' nomme penna!». Partute 'e figlie, voze 'o cielo che Iannetella facesse na bella figliaccara e, ditto a 'a mammana che ne desse signo a 'e frate, fu cossì storduta e stontara che 'nce mese 'o calamaro e 'a penna. 'A quale cosa visto 'e sette fratielle se mesero 'a via fra 'e gamme e tanto camminaro che arrivattero, dapo' tre anne 'e cammino, a no vosco dove l'arvole a suono 'e na shiommara che faceva contrapunte pe coppa 'e prete facevano na 'mpertecata drinto a 'o quale 'nc'era 'a casa 'e n'uorco, a 'o quale essenno state cacciate l'uocchie, dormenno, da na femmena, era cossì nemmico 'e sto siesso che quante ne poteva avere tante se ne manciava. Arrivate sti giuvene a 'a casa 'e ll'uorco, stracche d''o viaggio allancate da 'a famme, 'e fecero 'ntenne' si pe compassione 'e voleva dare quarche muorzo 'e pane. A 'e quale respose l'uorco che l'averria dato da vive' si 'o volevano servì, ca non averriano avuto autro da fare che guidarelo no iuorno ped nu, comm'a cacciottiello. Sentuto chesto 'e giuvane 'e parze 'e trovà 'a mamma e 'o patre e, accordatose, se restaro a 'o servizio 'e ll'uorco, 'o quale, 'mparatose 'e nomme loro a mente, mo chiammava Giangrazio, mo Cecchitiello, mo Pascale, mo Nuccio, mo Pone, mo Pezillo e mo Carcavecchia, che cossì avevano nomme 'e fratielle; e, consignatole no vascio d''a casa soia, 'e manteneva tanto che potevano passà 'a vita.\nMa fra tanto tiempo essenno cresciuta 'a sore, e sentenno ca sette fratielle suoie pe scordamiento d''a mammana s'erano date a camminà pe 'o munno e non se ne sapeva chiù nova, 'e venne crapiccio 'e irele cercanno e tanto fece e tanto dicette a 'a mamma, che, scervellata da tante prieghe suoie, vestutala da pellegrina 'e dette lecienzia. 'A quale, camminato e camminato demannanno sempre 'e parte 'm parte chi avesse visto sette fratielle, tanto corze paiese c'a na taverna n'appe nova, e, fattose 'mezzà 'a strata 'e chillo vosco, na matina quanno 'o Sole cu 'o temperino d''e ragge rade 'e scacamarrune fatte da 'a Notte 'ncoppa 'a carta d''o cielo se trovatte a chillo luoco, dove cu gusto granne fu recanosciuta da 'e frate e mardissero chillo calamaro e chella penna che scrisse fauzariamente tante malanne loro; e, fattole mille carizze, l'avvertèro a stare retirata drinto a chella cammara, che non 'a vedesse l'uorco ed, otra a chesto, che 'e qualesevoglia cosa che 'e venesse da magnà 'n mano ne desse 'a parte a na gatta che steva drinto a chella cammara, autramente l'averria fatto quarche dammaggio. Cianna, che cossì se chiammava 'a sore, screvette sti consiglie a 'o quatierno d''o core ed ogne cosa c'aveva faceva da buon compagno cu 'a gatta, secanno sempre iusto, decenno chesto a me, chesto a te, chesto a 'a figlia d''o re, dannocenne 'a parte pe fi' a no fenucchio. Ora soccesse ch'essenno iute 'e frate a caccia pe servizio 'e ll'uorco, 'e lassaro no panariello 'e cice', che 'e cocinasse. 'A quale scegliennole 'nce trovaie pe desgrazia n'antrita, che fu 'a preta d''o scannalo d''a chiete soia, pocca 'mmoccatasella senza darene 'a meza parte a 'a gatta chella, pe despietto, correnno a 'o focalà, pisciaie 'o fuoco, tanto che se stotaie. Cianna, che vedde chesto, non sapenno comme se fare scette da chelle cammà contra 'o commannamiento d''e frate e, trasu-\nto drinto l'appartamiento 'e ll'uorco, cercaie no poco 'e fuoco. L'uorco, che sentette 'a voce 'e na femmena, dicette: «Ben venga 'o mastro! aspetta no poco, ca hai trovato chello che vai cercanno!» e, cossì, ditto pigliaie na preta 'e Genova e ontatala d'uoglio commenzaie ad affilà 'e sanne. Cianna, che vedde 'o carro male abbiato, dato 'e mano a no tezzone corze a 'a cammara soia e pontellaie 'a porta, non lassanno 'e schiaffarence dereto varre, segge, scanne 'e lietto, casciolelle, prete e quanto 'nc'era drinto a 'a cammara. L'uorco, comm'ebbe dato 'o filo a 'e diente, corze a 'a cammara e, trovannola chiusa, commenzaie a darence cuorpe 'e cauce pe 'a scassà. A 'o quale rommore venettero arrivanno 'e sette frate e, trovanno sto streverio e sentennose 'mproverà dall'uorco 'e tradeture, ca 'a cammara loro era fatto 'o Beneviento d''e nemiche soie, Giangrazio, ch'era 'o chiù granne ed aveva chiù sinno 'e ll'autre, visto 'o negozio male parato, dicette a ll'uorco: «Nui non sapimmo niente 'e sto fatto e porria esse' che sta mardetta femmena fosse trasuta a sta cammara pe desgrazia, mentre nui simmo state a 'a caccia. Ma, pocca s'è fortificata da dereto, viene cu mico, ca te porto pe no luoco dove 'e darimmo adduosso senza che se pozza defenne'». Cossì, pigliato l'uorco pe 'a mano, 'o carriaie dov'era no fuosso futo futo e, datole na spenta, 'o fecero derrupà a bascio e, pigliato na pala che trovaro 'n terra, 'o coperzero 'e terreno e, fatto aprì 'a sore, 'e 'ntronaro bone l'arecchie 'e ll'arrore c'aveva fatto e d''o pericolo a 'o quale s'era posta decennole che pe l'abbenì stesse chiù 'n cellevriello e che se guardasse 'e cu ll'ere erva 'ntuorno a chillo luoco dov'era atterrato l'uorco, ca sarriano tornate tutte sette palommielle. «'O cielo me ne guarde», respose Cianna, «ch'io ve facesse sto danno!». E cossì, puostose 'm possessione 'e\n'a robba 'e ll'uorco e 'mpatronutose 'e tutta 'a casa, stevano allegramente aspettanno che passasse 'a 'nvernata e quanno 'o Sole desse pe 'nferta a 'a Terra d''a possessione pigliata a 'a casa d''o Tauro na gonnella verde regamata 'e shiure se potessero mette' 'n viaggio pe tornà a 'a casa loro. Occorze che, trovannose 'e frate a fare legna a 'a montagna pe repararese da 'o friddo che cresceva 'e iuorno 'n iuorno, arrivaie a chillo vosco no povero pellegrino, 'o quale, avenno fatto l'abbaia a no gatto maimone che stava 'ncoppa a na pigna, l'aveva tirato no frutto 'e chillo arvolo 'ncoppa 'a catarozza, che 'nc'era fatto no vruognolo accossì spotestato che 'o scuro gridava comm'arma dannata. Cianna, sciuta a 'o rommore, pietosa d''o male suio couze subeto na cimma 'e rosamarina da na troffa ch'era nasciuta 'ncoppa 'o fuosso 'e ll'uorco e, cu pane mazzecato e sale, 'e fece no 'nchiastro e, datole da fare collazione, 'int''o mannaie. E, mentre apparecchiava tavola aspettanno 'e frate, eccote vedde venì sette palommielle, 'e quale 'e dicettero: «O che meglio te fossero cioncate 'e mano, o causa 'e tutto 'o male nuostro, 'nanze che cu ll'ere chella mardetta rosamarina, che 'nce fa ire pe 'a marina! e c'hai magnato cellevriello 'e gatta, o sore mia, che te hai fatto scire da mente l'aviso nuostro? eccoce deventate aucielle, soggette a 'e granfe 'e niglie, 'e sprovie' e d'asture, eccoce fatte compagne 'e acquarule, 'e capofusche, 'e cardille, 'e cestarelle, 'e cardole, 'e coccovaie, 'e cole, 'e ciaole, 'e codeianche, 'e zenzelle, 'e capune sarvateche, 'e crastole, 'e covarelle, 'e gallinelle, 'e galline arce', 'e lecore, 'e golane, 'e froncille, 'e reille, 'e parrelle, 'e paglioneche, 'e capotortielle, 'e terragnole, 'e shiurole, 'e pappamosche, 'e paposce, 'e scellavattole, 'e semmozzarielle, 'e sperciasiepe, 'e rossielle, 'e monacelle, 'e marzarole, 'e morette, 'e paperchie, 'e lugane e 'e turzelupiche! hai fatto 'a bella prova! mo sim-\nmo tornate a 'o paiese nuostro pe vederece aparate rezze e poste viscate! pe sanà 'a capo 'e no pellegrino hai rotta 'a capo a sette frate, che non c'è remmedio a 'o male nuostro si non truove 'a mamma d''o Tiempo, che te 'mpare 'a strata a cacciarence d'affanno». Cianna, comm'a quagliapelata 'e ll'arrore c'aveva fatto, cercaie perdonanza a 'e frate e s'offerze 'e 'ntornià tanto 'o munno fi' che trovasse 'a casa 'e sta vecchia. E, pregannole a stare sempre a 'a casa, azzò no 'e soccedesse quarche desgrazia fi' tanto ch'essa tornava, commenzaie a camminà senza stracquarese maie, che, si be' marciava a pede, 'o desiderio d'aiutà 'e frate 'e serveva 'e mula 'e percaccio, cu 'a quale faceva tre miglia ad ora. E arrivata a no lito, dove 'o maro cu 'a sparmata 'e ll'onne zollava 'e scuoglie che non volevano responne' a 'o latino che 'e deva a fare, vedde na grossa valena, 'a quale 'e dicette: «Bella giovane mia, che vai facenno?». Ed essa: «Vao cercanno 'a casa d''a mamma d''o Tiempo». «Sai che vuoi fare?», leprecaie 'a valena, «và sempre deritto pe sta marina e, 'o primmo shiummo che truove, tira capo ad auto, che troverai chi te mostrarà 'o cammino; ma famme no piace': comme truove sta bona vecchia cercale grazia da parte mia che me trove quarche remmedio che io pozza camminà secura senza morrà tante vote a scuoglio e dare tante vote a l'arena». «Lassa fare a sto fusto», dicette Cianna e, rengraziatola d''a via che l'aveva mostrata, commenzaie a trottà pe chella chiaia e, dapo' luongo viaggio, arrivato a chillo shiummo, che comm'a commissario 'e fiscale sborzava monete d'argiento a 'a banca d''o maro, pigliaie 'o cammino ad auto e, arrivato a na bella campagna, dove 'o prato faceva 'a scigna d''o cielo a mostrà stellato 'e shiure 'o manto verde, trovaie no sorece 'o quale 'e dicette: «Dove vai cossì sola, bella femmena?». Ed essa:\n«Cerco 'a mamma d''o Tiempo». «Troppo hai da cammenà», sogghionse 'o sorece, «ma non te perde' d'armo, ogne cosa ha capo: cammina puro verzo chelle montagne, che comme a signure libe' 'e sti campe se fanno dare 'o titolo d'autezza, ca sempre averrai meglio nova 'e chello che cirche. Ma famme no piace': comme sì arrivata a 'a casa che deside', fatte a dice' da sta bona vecchiarella che remmedio porriamo trovà pe levarece da 'a tirannia d''e gatte e po' commanname ca m'accatte pe schiavo». Cianna, promettuto 'e farele sto piace', s'abbiaie verzo chelle montagne, 'e quale si be' parettero vecine non s'arrivaro maie; puro, comme meglio potte, arrivatace se sedette stracqua 'ncoppa a na preta, dove vedde n'asserceto 'e formiche che carriavano na gran monezione 'e grano; na d''e quale, votatose a Cianna, 'e dicette: «Chi sì? e dove vaie?». E Cianna, ch'era cortese cu tutte, 'e dicette: «Io so' na sfortonata giovane, che pe cosa che m'importa cerco 'a casa d''a mamma d''o Tiempo». «Cammina chiù 'nanze», respose 'a formica, «c'a 'o sboccà 'e chelle montagne a na gran largura te ne sarrà dato nova. Ma fanne no gran piace', vide 'e scauzà ssa vecchia che porriamo fare nui autre formiche pe campà quarche tiempo, che me pare na gran pazzia d''e cose terrene a fare tanto acchitto e provisione 'e mazzecatorio pe na vita cossì corta, che comme a cannela 'e 'ncantatore a 'a meglio offerta 'e ll'anne se stuta». «Quietate», dicette Cianna, «ca te voglio renne' 'a cortesia che m'hai fatta». E, passato chelle montagne, se vedde a no bello chiano pe 'o quale camminato no piezzo trovaie no grann'arvolo 'e cierzo, testimonio 'e ll'antichetà, confiette 'e chella zita ch'era contenta e boccune che dace 'o Tiempo a sto siecolo ammaro d''e docezze perdute. 'O quale, formanno lavra d''e scorze e lengua d''o medullo, decette a Cianna: «Dove, dove\ncossì affannata, figliola mia? viene sotto a ll'ombre meie e reposate!». Ed essa decennole a gran merzè se scusaie ca ieva 'e pressa a trovà 'a mamma d''o Tiempo. 'A quale cosa sentuto 'a cerqua 'e dicette: «Tu ne sì poco lontano, ca non camminarraie n'autra iornata che vedarraie 'ncoppa na montagna na casa, dove trovarrai chello che cirche; ma s'hai tu tanta cortesia quanto hai bellezza, procura sape' che porria fare pe recuperà 'o 'nore perduto: pocca da pasto d'uommene granne so' fatta civo 'e puorce». «Lassa 'o pensiero a Cianna», essa respose, «ca vederraggio 'e te servì». E cossì ditto partette e, camminanno senza reposà maie, arrivatte a 'e piede 'e na montagna sconceca-iuoco, 'a quale ieva cu 'a capo a dare fastidio a 'e nugole, dove trovaie no vecchiariello che, pe stracchezza 'e camminà, s'era corcato 'n miezo a certo fieno. 'O quale, vedenno Cianna, 'a canoscette subeto ch'era chella che l'aveva medecato 'o vruognolo; e, 'ntiso chello che ieva cercanno 'a giovane, 'e decette ch'isso portava 'o cienzo a 'o Tiempo 'e ll'affitto d''a terra c'avea semmenato e che 'o Tiempo era no tiranno che s'aveva usurpato tutte 'e cose d''o munno e voleva tributo da tutte e particolaremente da uommene 'e ll'età soia. E, perché aveva recevuto beneficio da 'a mano 'e Cianna, 'nce 'o voleva renne' a ciento duppie, cu darela quarche buono avvertimiento circa 'a venuta soia a chesta montagna, dove 'e despiaceva 'e non poterela accompagnà pocca l'età soia, connennata chiù priesto a scenne' ch'a saglì, l'astregneva a restarese a 'e faude 'e chelle montagne pe saudà 'e cunte cu 'e scrivane d''o Tiempo, che so' 'e travaglie 'e desguste e 'e 'nfermità 'e vita, e pagà 'o debeto d''a Natura. E perzò 'e decette: «Ora siente buono, bella figlia mia senza peccato, agge da sape' qualemente cosa 'ncoppa 'a cimma 'e chella montagna trovarrai no scassone 'e casa, che non s'allecorda quanno fu fravecata: 'e mura\nsongo sesete, 'e pedamente fracete, 'e porte carolate, 'e mobele stantive e 'nsomma ogni cosa conzomata e destrutta: da ccà vide colonne rotte, da llà statue spezzate, non essennoce autro sano che n'arma 'ncoppa 'a porta quartiata, dove 'nce vedarrai no serpe che se mozzeca 'a coda, no ciervo, no cuorvo e na fenice. Comme sì trasuta drinto vedarrai pe terra lime sorde, serre, fauce e potature e ciento e ciento caudarelle 'e cenne', cu 'e nomme scritte, comme arvarelle 'e speziale dove se leggeno: Corinto, Sagunto, Cartagene, Troia e mille autre città iute a ll'acito, 'e quale conserva pe memoria d''e 'mprese soie. Ora, comme sì vicino sta casa nascunnete da parte fi' ch'esce 'o Tiempo e, sciuto, trasetenne drinto. Là trovarrai na vecchia vecchia, che cu 'a varva tocca 'a terra e cu 'o scartiello arriva a 'o cielo, 'e capille comm'a coda 'e cavallo liardo 'e copreno 'e tallune, 'a facce pare no collaro a lattochiglia, cu 'e crespe teseche pe 'a posema 'e ll'anne, 'a quale sta seduta 'ncoppa n'alluorgio 'mpizzato a no muro e, perché 'e parpetole so' cossì granne che l'ammarrano l'uocchie, non te porrà vede'. Tu, comme sì trasuta, leva subeto 'e contrapise dall'alluorgio e po', chiammato 'a vecchia, pregala a darete sfazione 'e chello che deside', 'a quale darrà subeto na voce a 'o figlio, che venga a magnarete, ma, perché l'alluorgio che tene sotta 'a mamma 'e mancano 'e contrapise, isso no porrà camminà e cossì sarrà costretta a darete chello che vuoie. Ma non crede' a nesciuno ioramiento che te faccia, se non iura pe l'ascelle d''o figlio; allora dalle credeto e fà chello che te dice, ca sarrai contenta». Cossì decenno restaie 'o poveriello desfatto, comm'a cuorpo muorto 'e lisoncuorpo quanno vede 'a luce 'e ll'aiero. Cianna, pigliato chelle cenne' e mescatoce no mesoriello 'e lagreme, 'e fece no fuosso e l'atterraie, pregannole da 'o cielo chiete e repuoso. E sagliuta 'a montagna, che 'e fece piglià l'appietto, aspettaie che scesse 'o Tiempo, 'o quale era no viecchio cu na varva\nlonga longa, portava no mantiello viecchio viecchio, 'o quale era tutto chino 'e cartelle cosute cu 'e nomme 'e chisto e 'e chillo; aveva l'ascelle granne e correva cossì veloce che 'o perdette subeto 'e vista. E trasuto a 'a casa d''a mamma, appe a sorreie' 'e vede' chillo nigro scuorzo; e, dato subeto 'e mano a 'e contrapise, dicette a 'a vecchia chello che desiderava. 'A quale, iettanno no strillo, chiammaie 'o figlio, ma Cianna 'e dicette: «Puoi tozzà 'a capo a sse mura, ca non vedarrai cierto figlieto mentre io tengo sti contrapise!». E 'a vecchia, vedennose stroncate 'e passe, commenzaie a losengarela, decennole: «Lassale ire, bene mio, no 'mpedì 'a corzeta a figliemo, cosa che n'ha fatto ancora nesciuno ommo vivente a 'o munno! lassale ire, si dio te guarde, ca io te 'mprometto pe l'acquaforte 'e figliemo, cu 'a quale rode ogne cosa, ca non te farraggio male». «'Nce pierde 'o tiempo», respose Cianna, «meglio vuoi dice' si vuoi che 'e lassa». «Te iuro pe chille diente che rosecano tutte 'e cose mortale, ca te faraggio a sape' quanto deside'». «Non ne fai spagliocca», leprecaie Cianna, «ca saccio ca tu me gabbe!». E 'a vecchia: «Ora susso! io te iuro pe chelle ascelle che volano pe tutto ca io te voglio fare chiù piace' 'e chello che te 'magene!». E Cianna, lassato 'e contrapise, vasaie 'a mano a 'a vecchia, 'a quale senteva 'e muffa e feteva 'e liento, che, vedenno 'a bona crianza 'e sta giovane, 'e dicette: «Nascunnete dereto a chella porta, che venuto che sarrà 'o Tiempo, me farraggio dice' chello che vuoi sape'. E comme isso torna a scire perché no steva mai fermo a no luoco tu puoi sbignà: ma non te fare a sentì, ca isso è cossì cannarone che non perdona manco a 'e figlie e quanno tutto autro manca se magna isso stisso e po' torna a sguiglià». E, fatto Cianna quanto 'e dicette 'a vecchia, ecco arrivà 'o Tiempo, 'o quale priesto priesto, auto e lieggio rosecato quanto 'e venne pe mano, pe fi' a 'e caucerogna\nd''e mura, mentre voleva partì 'a mamma 'e dicette tutto chello che aveva sentuto da Cianna pregannolo, pe 'o latto che l'aveva dato, a responne' cosa pe cosa a quanto 'e domannava. E 'o figlio, dapo' mille preghe', 'e respose: «All'arvolo se pò responne' che non pò esse' mai caro a 'e gente, mentre tene atterrate tesore sotto a 'e radeche; a 'o sorece, che mai saranno secure da 'e gatte, si no l'attaccano na campanella a 'a gamma pe sentirelo quanno vene; a 'a formica, che camparanno ciento anne si se ponno spesà 'e volà, che quanno 'a formica vo' morì mette l'ascelle; a 'a valena che faccia bona cera e se tenga pe ammico 'o sorece marino, che 'e serverrà sempre pe guida che non iarrà mai traverza; ed a 'e palommielle, che quanno faranno 'o nido 'ncoppa 'a colonna d''a recchezza tornaranno a ll'esse' 'e 'mprimma». Ditto chesto, 'o Tiempo commenzaie a corre' 'a solita posta e Cianna, licenziatose da 'a vecchia, se ne scese d''a montagna a bascio, a 'o stisso tiempo che 'nc'erano arrivate 'e sette palommielle secotanno 'e pedate d''a sore. 'E quale, stracche da tanto volà, iezero tutte a posarese 'ncoppa 'e corna 'e no voie ch'era muorto, che non tanto priesto 'nce appero puosto 'e piede che tornaro belle giuvene comme prima e, maravigliate 'e sto fatto, sentettero 'a resposta d''o Tiempo e compresero che 'o cuorno, comme simmolo d''a capra, fosse 'a colonna d''a ricchezza azzennata da 'o Tiempo e, fatto na granne preiezza cu 'a sore, s'abbiattero pe 'o stisso cammino c'aveva fatto Cianna. E, trovato l'arvolo 'e cerca e referutole chello c'aveva 'ntiso da 'o Tiempo, l'arvolo 'e pregaie a levarele 'o tesoro 'e sotta, mentre era causa che 'a gliantra soia aveva scapetato 'e repotazione. E 'e sette fratielle trovato na zappa 'miezo a n'uorto scavattero tanto ficché trovaro no gruosso ziro 'e moneta d'oro, 'a quale ne fecero otto\nparte fra loro e 'a sore, pe potereselle portà commodamente. Ma, essenno stracche da 'o viaggio e da 'o piso, se mesero a dormì a canto a na sepala, dove arrivato na mano 'e malantrine e visto dormì sti negrecate cu 'e capo 'ncoppa 'e mappate d''e tornise, legatole 'e mano e 'e piede a certe arvole se pigliaro 'e frisole e 'e lassaro facenno 'o trivolo non sulo d''o bene che a pena trovato l'era scappato da 'e mano, ma d''a vita loro, che, senza speranza d'aiuto, stevano a riseco o 'e morì ciesse d''a famme o 'e fare che cessasse 'a famme a quarche animale sarvateco. E, mentre se gualiavano d''a negrecata sciorte loro, venne arrivanno 'o sorece, che, sentuto 'a resposta d''o Tiempo, pe buono miereto d''o servizio rosecaie 'e fonecelle cu che stevano legate e 'e dette libertà. Ma, camminate n'autro buono piezzo, trovaro pe 'a strata 'a formica, 'a quale, 'ntiso 'o consiglio d''o Tiempo, addemmannaie a Cianna che cosa avesse che steva accossì moscia e 'e colore gialluoteco, e, dittole 'a desgrazia passata e 'o corrivo fattole da 'e latre, 'a formica respose: «Zitto, ca me vene pe taglio 'e dareve 'o cagno d''o piace' c'aggio recevuto! ora sacciate ca, mentre portava no carreco 'e grano sottoterra, aggio visto no luoco dove sti cane assassine 'ncaforchiano 'e furte loro, perché hanno fatto sotta na fraveca vecchia certe caracuoncole dove stipano tutte 'e cose arrobbate e mo che so' iute pe quarch'autro arravuoglio io ve 'nce voglio accompagnà e 'mezzareve 'o luoco, azzò pozzate recoperà 'o vuostro». Accossì ditto pigliaie 'a strata verzo certe case scarropate e mostraie a 'e sette frate no voccaglio 'e fuosso, addove calato drinto Giangrazio comme chiù anemuso 'e ll'autre trovaie tutte 'e denà che l'erano state levate e pigliatoselle se posero a camminà verzo 'a marina. Dove, trovata 'a valena, 'e decettero 'o buono pare'\ndatole da 'o Tiempo, 'o quale è patre d''e consiglie, e, mentre stavano trascorrenno d''o viaggio loro e 'e quanto l'era socciesso, ecco veddero spontà 'e alivente armate a rasulo, ch'erano venute pe 'a pista d''e pedate loro. 'A quale cosa vista dicettero: «Ohimè, chesta è 'a vota che non ce resta sporchia 'e nui negrecate, perché mo se ne veneno 'e mariuole armata mano e 'nce levarranno 'o cuoiero!». «Non dubetà», respose 'a valena, «ca so' bona a cacciareve da 'o fuoco pe ve renne' 'a pareglia d''o buono ammore che m'avite mostrate! e però sagliteme 'ncoppa 'a schena ca ve portarraggio subeto a luoco securo». 'E scure, che se veddero 'e nemmice a 'e spalle e l'acqua 'n canna, sagliettero 'ncoppa 'a valena, 'a quale allargannose da 'e scuoglie 'e portaie a vista 'e Napole, dove non se confidanno 'e sbarcà sti giuvene ped esse' 'o mare seccagno, dicette: «Dove volete che ve lasse, pe sta costa d'Amarfe?». E Giangrazio respose: «Vì se ne potimmo fare 'e manco, bello pesce mio, perché a nesciuno luoco scenno contento, perché a Massa se dice: saluta e passa, a Sorriento: strigne 'e diente, a Vico: porta pane cu tico, a Castiello a Mare: né ammice né compà». E 'a valena pe darele gusto votaie carena a 'a vota d''o Scuoglio d''o Sale a dove 'e lassaie, che a 'a prima varca 'e pescature che passaie se fecero mette' 'n terra e, tornate a 'o paiese loro sane, belle e ricche, conzolanno 'a mamma e 'o patre gaudettero, pe 'a bontà 'e Cianna, felice vita, 'a quale fece na fede autenteca a 'o mutto antico: sempre che puoi, fa bene e scordatenne»."
  },
  {
    "text": "LO CUORVO TRATTENEMIENTO NONO DE LA IORNATA QUARTA Iennariello pe dare gusto a Milluccio re 'e Fratta Ombrosa fratiello suio, fa luongo viaggio e, portatole chello che desiderava pe liberarelo da 'a morte, è connannato a 'a morte; ma, pe mostrà 'a 'nnocenzia soia deventanno statoa 'e preta marmora, pe strano socciesso torna a 'o stato 'e 'mprimmo e gaude contento. S'io avesse ciento canne 'e canna, no pietto d'abbrunzo e mille lengue d'acciaro non porria spalifecà quanto piacchette 'o cunto 'e Paola, sentenno comme non restaie nesciuna 'e ll'opere bone c'aveva fatto senza remonerazione. Tanto che besognaie carrecà 'a dosa d''e prieghe a Ciommetella che decesse 'o suio, essennose sconfedata 'e tirà 'o carro d''o commannamiento d''o prencepe a paricchio 'e ll'autre. Puro, non potenno fare 'e manco 'e n'obedì, pe non guastà 'o iuoco accossì decette: «È no gran proverbio veramente chillo vedimmo stuorto e iodequammo deritto, ma è cossì difficele serviresenne che poche iodizie 'e ll'uommene danno a 'o chiuovo, anze, drinto a 'o maro d''e cose umane, 'a maggior parte so' pescature d'acqua doce, che pigliano grance e chi se crede piglià chiù iusta 'a mesura 'e chello che 'e vace 'm pensiero chiù priesto 'a sgarra: da 'a quale cosa ne nasce che tutte correno a 'e morrune, tutte faticano a 'a cecata, tutte penzano a 'a storza, tutte operano a 'a babalà, tutte iodecano a spacca-strommola e, 'o chiù d''e vote, cu na trista vrociolata 'e na resoluzione a 'o sproposeto se accattano no pentemiento a buon... sinno, comme fece 'o re 'e Fratta Ombrosa, d''o quale sentarrite 'o socciesso, se drinto 'a rota d''a modestia me chiammarrite cu 'o campaniello d''a cortesia a dareme no poco d'audienzia. Ora, dice ch'era na vota Milluccio, 'o re 'e Fratta\nOmbrosa, 'o quale era cossì perduto pe 'a caccia che metteva a monte 'e cose chiù necessarie d''o stato e d''a casa soia pe ire dereto 'e pedate 'e no leparo o appriesso 'o vuolo 'e no marvizzo. E tanto secotaie sta strata che no iuorno 'o portaie 'a fortuna a no vosco, che aveva fatto squatrone 'e terreno e d'arvole serrato serrato pe non esse' rutto da 'e cavalle d''o Sole, dove, 'ncoppa na bellissima preta marmora, trovaie no cuorvo che frisco frisco era stato acciso. 'O re, vedenno chillo sango vivo vivo sghizziato 'ncoppa chella preta ianca ianca, iettanno no gran sospiro dicette: «O cielo, e non porria avere na moglie' cossì ianca e rossa comme a chella preta e che avesse 'e capille e 'e ciglia cossì negre comme so' 'e penne 'e chisto cuorvo?». E 'ncoppa sto penziero se sprofonnaie 'e manera che pe no piezzo fece 'E dui simele cu chella preta, tanto che pareva na statola 'e marmora che facesse l'ammore cu ss'autra marmora. E, chiavatose sto nigro crapiccio drinto a 'e chiocche e cevannolo tuttavia cu 'a pappolla d''o desederio, se fece 'n quatto pizzeche da palicco perteca, da milo shiuoccolo cocozza d'Innia, da focone 'e varviero fornace 'e vritaro e da naimuozzo gegante, 'e manera che non penzava ad autro che a 'a 'magene 'e chella cosa 'ncrastata drinto a 'o core suio comme preta a preta. Dovonca votava l'uocchie sempre se trovava chella stessa forma dereto che portava drinto a 'o pietto e, scordatose d'ogne autra facenna autro non aveva che chella marmora 'n capo, tanto che s'era assottigliato 'e manera 'ncoppa sta preta che se ne ieva 'e pilo 'm pilo, essennole sta preta molino che 'e macenava 'a vita, porfedo dove se stemperavano 'e colure d''e iuorne suoie, focile che 'e metteva fuoco a 'o zorfariello 'e ll'arma, calamita che 'o tirava e finalmente preta che portava arradecata a 'a vessica, che non poteva arrechià. Tanto che Iennariello, 'o frate, vedennolo cossì mortacino ed appagliaruto, 'e dicette: «Frate mio, che cosa t'è\npigliato, che puorte 'o dolore alloggiato 'int'a ll'uocchie e 'a desperazione assentata sotto 'a 'nsegna spalleta 'e ssa facce? che t'è socciesso? parla, spapora cu frateto! 'o fieto d''e carvune 'nchiuso a na cammara 'mpesta 'e perzone, 'a porve' stretta drinto na montagna ne fa ire l'asche per l'aiero, 'a rogna serrata drinto 'e vene 'nfraceta 'o sango, 'a ventosità retenuta drinto a 'o cuorpo genera flate e coliche passà; perzò apre ssa vocca e dimme chello che te siente: a ll'utemo puoi assecurarete ca dove pozzo mettarraggio millante vite pe soggiovarete». Milluccio, mazzecanno parole e sospì, 'o rengraziaie d''o buono ammore decenno che non era 'n dubbio 'e ll'affrezione soia, ma che 'o male suio non aveva remmedio, pocca nasceva da na preta dove aveva semmenato 'e desiderie senza speranza 'e frutto, da na preta da 'a quale no sperava manco no funcio 'e contentezza, da na preta 'e Sisefo che portava a 'o monte d''e designe e, comm'era 'ncoppa, se ne vrocioliava, tuppete, a bascio. All'utemo, dapo' mille preghe', 'e dicette tutto chello che passava 'e ll'ammore suio. Iennariello, sentuto sta cosa, conzolannolo comme meglio potte 'e dicette che stesse 'e buon armo e non se lassasse strascinà da l'omore malanconeco, ca isso, pe darele quarche sfazione, era deliberato 'e camminà tanto 'o munno ficché trovasse na femmena l'origenale 'e chella preta. E fatto subeto armà na grossa nave chiena 'e mercanzie, vestutose da mercante tiraie a 'a vota 'e Venezia, schiecco d''a Talia, recietto 'e vertoluse, livro maggiore d''e maraveglie 'e ll'Arte e d''a Natura, dove, fattose dare sarvoconnutto pe passà a Levante, fece vela a 'a vota d''o Cairo e, trasuto a 'a cetate, vedenno nu che portava no bellissimo farcone subeto se 'o compraie pe portarelo a 'o frate, ch'era cacciatore; e n'autro poco 'nante, scontrato n'autro cu no cavallo 'e spanto, puro se l'accattaie e, trasuto a na ta-\nverna, se voze restorà d''e travaglie passate pe 'o maro. Ma 'a matina sechente quanno l'asserceto d''e stelle pe 'e carreca d''o generale d''a luce leva 'e tenne da 'o steccato d''o cielo ed abbannona 'o puosto Iennariello commenzaie a camminà pe 'a città mettenno pe tutto, comm'a lupo cerviero, l'uocchie, vedenno chesta femmena e chella, si pe sorte trovasse a na facce 'e carne 'a semeletudene 'e na preta. E, mentre ieva sbalestrato da ccà e da llà, votannose sempre 'ntuorno comm'a marivuolo c'ha paura d''e tammà, scontraie no pezzente 'o quale portava no spitale 'e 'nchiastre e na iodeca 'e pezze, che 'e decette: «Galante ommo mio, ched hai che te veo accossì sbagottuto?». «Aggio da dice' a te 'e fatte miei?», respose Iennariello: «mo sì c'aggio fatto 'o pane a contà 'a ragione mia a 'e sbirre!». «Chiano, bello giovene mio», leprecaie 'o pezzente, «ca 'a carne d'ommo non se venne a piso! si Dario non contava 'e guaie suoie a no muzzo 'e stalla non sarria deventato patrone d''a Perzia. Però non sarria gran cosa che decisse a no povero pezzente 'e fatte tuoie, ca non c'è spruoccolo accossì sottile che non pozza servì pe annetta' diente». Iennariello, che 'ntese sto poveriello parlà assestato e cu sinno, 'e dicette 'a causa che l'aveva portato a chille paiese e chello che ieva cu tanta delegenzia cercanno. 'A quale cosa sentuta 'o pezzente 'e respose: «Ora vide, figlio mio, comme besogna fare cunto d'ogne nu! ca si be' so' monnezza, puro sarraggio buono a 'ngrassà l'uorto d''e speranze toie. Ora siente: io, cu scusa 'e cercà lemmosena, tozzoliaraggio na porta 'e na bella giovane, figlia 'e no nigromante. Aprece buono l'uocchie, videla, contemprala, squatrala, considerala, mesurala, ca troverraie 'a 'magene 'e chella che desidera frateto». E, cossì decenno, tozzolaie 'a porta 'e na casa poco\nlontana, dove, affacciatose Liviella e tiratole no tuozzo 'e pane, Iennariello subeto che 'a vedde 'e parze fraveca secunno 'o modiello datole da Milluccio e, dato na bona lemmosena a 'o pezzente, 'int''o mannaie. E, iuto a 'a taverna, se stravestette da lazze-e-spingole, portanno drinto a doi cascette tutto 'o bene d''o munno, e tanto passaie gridanno pe 'nante 'a casa 'e Liviella che 'o chiammaie e, pigliatose na vista d''e belle rizzole, copercie', zagarelle, filonnente, pontille e pezzolle, pannicielle, vroghe', spingole, scotelle 'e russo e tocche 'e regina che portava e visto e revisto tutta 'a mercanzia, a ll'utemo 'e dicette che 'e mostrasse quarc'auta cosa 'e bello e isso respose: «Signora mia, drinto a sta cascietta io porto cose zaffie e 'e poco spesa; ma si ve degnassevo 'e venì a 'a nave mia ve farria vede' cose 'e ll'autro munno, pocca aggio tesore 'e cose belle e degne 'e gran signore». Liviella, che n'era scarza 'e curiositate pe non pregiodecà a 'a natura d''e femmene, 'e dicette: «Affé, ca si patremo non fosse fore 'nce vorria dare na passata». «Tanto meglio», leprecaie Iennariello, «ce porrisse venì, che fuorze isso non te concedarria sto gusto; e io te 'mprometto 'e farete vede' sfuorge da pazzià. Che cannacche e scioccaglie, che prattiglie e apprettatore, che patene, che braccialette, che lavure 'e cartiglia! 'nsomma voglio farete strasecolà». Liviella, che sentette sto granne apparato 'e cose, chiammatose na commà soia che l'accompagnasse, s'abbiaie a 'a nave, dove, sagliuta 'ncoppa, mentre Iennariello 'a teneva 'ncantata a farele vede' tante belle cose c'aveva portate, fece destramente auzà 'o fierro e stenne' vela, che, 'nante che Leviella auzasse l'uocchie da 'e mercanzie e se vedesse allargata da terra, aveva fatto na mano 'e miglia. 'A quale, addonatose tardo d''o corrivo, commenzaie a fare l'Alimpia a 'a reverza, per-\nché se chella se lamentaie lassata 'ncoppa a no scuoglio chesta se lamentaie che lassava 'e scuoglie. Ma Iennariello, decennole chi era, dove 'a portava e 'a fortuna che l'aspettava e, otra a chesto, depegnennole 'a bellezza 'e Milluccio, 'o valore, 'a vertute e finalmente l'ammore cu 'o quale l'averria receputa, tanto fece e tanto dicette che s'acchetaie, anze pregava 'o viento che l'avesse portata subeto a vede' 'o colorito d''o designo che l'aveva fatto Iennariello. E cossì navicanno allegramente, ecco sentettero sotto 'a nave vervesià l'onna, che si be' parlava sotta lengua, 'o patrone d''a nave, che era comprennuoteco, gridaie: «Ogne ommo a ll'erta, ca mo se 'int''a vene no temporale che dio ce 'a manne bona!». A 'e quale parole se 'nce agghionze 'o testemmonio 'e na siscata 'e viento ed eccote commogliato 'o cielo 'e nuvole e 'o maro chino 'e porcelluzze; e perché l'onne, curiose 'e sape' 'e fatte d'autro, senz'esse' 'metate a nozze saglievano 'ncoppa a 'a nave, chi l'aggottava cu na navetta drinto na tinella, chi 'e deva 'o sfratto cu na tromma e, mentre ogne marinaro, perché se trattava 'e causa propia, attenneva chi a 'o temmone, chi a 'a vela, chi a 'a scotta, Iennariello sagliette 'ncoppa 'a gaggia pe vede' cu n'acchiale 'e vista longa si poteva scoprì paiese dove potessero dare funno. Ed ecco, mentre mesurava ciento miglia 'e destanzia cu dui parme 'e cannuolo, vedde passà no palummo e na palomma, che fermatose 'ncoppa 'a 'ntenna deceva 'o mascolo rucche rucche e 'a femmena 'e respose: «Ched hai, marito mio, che te lamiente?». E 'o palummo deceva: «Sto nigro prencepe have accattato no farcone, 'o quale subeto che iarrà 'n mano a 'o frate 'e cacciarrà l'uocchie; e chi non 'nce 'o portarrà, o chi l'avisarrà, preta marmora tornarrà!». E, ditto chesto, tornaie a gridà rucche rucche, e 'a palomma 'e nuovo 'e decette: «E puro te lamiente! ènce\nautro 'e nuovo?». E 'o palummo: «'Nc'è n'autro chiaieto, ca have accattato perzì no cavallo e 'o frate 'a primma vota che 'o cavarcarrà 'o cuollo se romparrà; e chi non ce 'o portarrà, o 'nce l'avisarrà, preta marmora tornarrà; e rucche, rucche!». «Ohimè tante rucche rucche!», secotaie a dice' 'a palomma, «che autra cosa va pe 'o tagliero?». E 'o palummo decette: «Chisso porta na bella moglie' a 'o frate, ma 'a prima notte che se 'nce corca saranno manciate l'nu e l'autro da no brutto dragone; ma chi non 'nce 'a portarrà, o l'avisarrà, preta marmora tornarrà!». E, ditto chesto, cessaie 'a borrasca e passai 'a zirria a 'o maro e l'arraggia a 'o viento, ma se moppe assai chiù granne tempesta a 'o pietto 'e Iennariello pe chello che aveva sentuto e chiù 'e quatto vote voze iettà tutte ste cose a maro, pe non portà 'a causa d''a roina d''o frate. Ma, dall'autra banna, penzava a se stisso e 'a primma causa commenzava da se medesimo, dubetanno, si non portava ste cose a 'o frate o si l'avesse avisato, 'e deventà marmora, se resorvette 'e mirà chiù priesto a 'o propio 'e ll'appellativo, perché 'e stregneva chiù 'a cammisa che 'o ieppone. E, arrivato a 'o puorto 'e Fratta Ombrosa, trovaie 'o frate a 'a marina, che, avenno visto retornà 'a nave, l'aspettava cu no gusto granne e, visto che portava chella che teneva drinto a 'o core, confrontata na facce cu l'autra e visto ca non c'era no pilo 'e defferenzia, appe tanta allegrezza che 'a troppo carreca d''o contento l'appe a schiattà sotto 'a sarma ed, abbraccianno 'o frate cu gran piace', 'e dicette: «Che farcone è chisto, che puorte 'm pugno?». E Iennariello 'e dicette: «L'aggio comprato pe daretillo». E Milluccio respose: «Ben se pare ca me vuoi bene, pocca vai cercanno 'e dareme a l'omore; e cierto ca si me portave no tesoro non me potive dare chiù gusto che sto farcone!». E, volenno pigliarelo 'n mano, Iennariello, lesto cu no cortiello gruosso che portava a lato, 'e fece sautà 'o cuollo. A 'a quale azzione\nrestaie stopefatto 'o re e tenne pe pazzo 'o frate c'avesse fatto sto sproposeto, ma, pe non'ntrovolà l'allegrezza d''a venuta, non ne fece parola. Ma, vedenno 'o cavallo e demannatole 'e chi era, 'ntese ch'era 'o suio; pe 'a quale cosa 'e venne desiderio 'e craaccarelo e, mentre se faceva tene' 'a staffa, Iennariello subeto, cu na cortella, 'e tagliaie 'e gamme. 'A quale cosa dette a 'o naso d''o re e 'e parze che 'o facesse pe despietto suio e se 'e commenzaro a revotà 'e stentine, ma non 'e parze tiempo 'e farene resentemiento, pe no 'ntossecà a primma vista 'a zita, 'a quale non se saziava 'e mirà e stregne' pe 'a mano. E, arrivate a 'o palazzo riale, comitaie tutte 'e signore d''a cetate a na bella festa, dove se vedde a 'a sala na scola spiccecata 'e cravaccatore a fare corvette e bisce, na mano 'e polletre 'n forma 'e femmene; ma, fornuto 'o ballo e dato masto a no gruosso banchetto se iezero a corcà. Iennariello, che n'aveva autro penziero 'n chiocca che 'e sarvà 'a vita a 'o frate, se nascose dereto 'o lietto d''e zite e, stanno lesto a vede' quanno venesse 'o drago, eccote a meza notte no bruttissemo dragone trasì drinto a chella cammara, che iettava shiamma dall'uocchie e fummo da 'a vocca, 'o quale sarria stato buono 'e sanzaro a fare venne' tutta 'a semmentella d''e speziale, pe 'o terrore che portava a 'a vista. 'A quale cosa visto Iennariello, cu na cortella damaschina che s'aveva puosto sotta commenzaie a tirà 'e sbaraglio a deritto e a revierzo e, tra l'autre cuorpe, ne tiraie nu cossì spotestato che tagliaie pe miezo na colonna d''o lietto d''o re. A 'o quale remmore se scetaie 'o frate e 'o dragone squagliaie. Ma, visto Milluccio 'a cortella 'mano a Iennariello e 'a colonna tagliata pe miezo, commenzaie a gridà: «O quattro 'e mieie, o gente, olà, aiuto aiuto, ca sto tradetore 'e fratemo è venuto pe m'accide'!».\nA 'e quale vuce corzero na mano d'aiutante che dormevano a ll'antecammara e, fattolo legà, 'o re 'o mannaie a 'a stessa ora presone e subeto che 'a matina aperze banco 'o Sole pe liberà 'o deposeto d''a luce a 'e credeture d''o iuorno chiammaie 'o Consiglio e, contato 'o fatto, 'o quale s'accordava cu 'o malanemo mostrato ad accide' a despietto suio 'o farcone e 'o cavallo, sentenziaro che dovesse morì, e non foro possiente 'e prieghe 'e Liviella a 'nammollà 'o core d''o re, 'o quale deceva: «Tu non me vuoi bene, moglie' mia, mentre stimme chiù 'o cainato che 'a vita mia! tu l'hai visto cu l'uocchie propie sto cane assassino, cu na cortella che tagliava no pilo 'n aiero, venuto a tritolareme che si non me reparava chella colonna 'e lietto, colonna d''a vita mia!, a st'ora 'e mo sarrisse carosa!». Cossì decenno, dette ordene, che s'esechesse 'a iostizia. Iennariello, che se 'ntese 'ntimà sto decreto e pe fare bene se vedde redutto a tanto male, non sapeva che se penzà d''o fatto suio: perché si non parlava, male, si parlava, peo, tristo rogna e peo tegna, e zo che avesse fatto era no cade' da l'arvolo 'n canna a 'o lupo; si steva zitto perdeva 'o cuollo sotto a no fierro, si isso parlava forneva 'e iuorne drinto na preta. All'utemo, dapo' varie tropee 'e consiglie, fece penziero 'e scoprì 'o negozio a 'o frate e, mentre ad ogne cunto doveva morì, stimava meglio resoluzione sacrede' 'o frate d''o vero e scompì 'e iuorne cu titolo 'e 'nnozente, che tenerese 'n cuorpo 'a verità ed esse' cacciato da 'o munno comm'a traditore. E però, fatto 'ntenne' a 'o re ca 'e voleva parlà 'e cosa 'mportante a 'o stato, fu fatto venì a 'a presenza soia, dove 'e facette no granne preammolo 'e ll'amore che l'aveva sempre portato, po' trasette a 'o 'nganno fatto a Liviella pe darele sfazione, a chello che sentette da 'e palumme 'ntuorno a 'o farcone e però, pe non tornà preta marmora, 'nce 'o portaie e, senza revelà 'o secre-\nto, l'accise pe no 'o vede' senz'uocchie. Cossì decenno se sentette 'nnorà 'e gamme, e farese 'e marmora, e, secotanno 'a cosa d''o cavallo d''a stessa manera, se fece vedentemente 'e preta fi' a 'a centura, 'ntostanno miseramente, cosa c'ad autro tiempo averria pagato a denà contante e mo 'int''e chiagneva 'o core. All'utemo, venenno a 'o fatto d''o dragone, restai tutto 'e preta comme na statola 'miezo a chella sala. 'A quale cosa visto 'o re, 'ncorpanno l'arrore suio e 'o iodizio temerario c'aveva fatto 'e no frate cossì buono, cossì ammoruso, ne tenne viseto chiù 'e n'anno e sempre che nce pensava faceva no shiummo 'e lagreme. Fra chisto tiempo, figliata Liviella, fece dui figlie mascole ch'erano doi bellezze cose d''o munno. E, dapo' cierte poche mise, essenno iuta 'a regina a spasso 'n campagna, stanno 'o patre cu 'e peccerille 'miezo 'a sala miranno cu l'uocchie a pisciarielle chella statola, memoria d''a sciocchezza soia che l'aveva levato 'o shiore 'e ll'uommene, eccote trasì llà drinto no gran vecchione, che cu 'a zazzara copreva 'e spalle e cu 'a varva commogliava 'o pietto, 'o quale, fatto leverenzia a 'o re, 'e dicette: «Quanto pagarria 'a corona vosta, e sto bello fratiello tornasse comm'era?». E 'o re 'e respose: «Io pagarria 'o regno mio!». «Non è cosa chesta», leprecaie 'o viecchio, «che 'nce voglia premio 'e recchezze, ma trattannose 'e vita cu autrotanto 'e vita se deve pagà». 'O re, parte pe l'ammore che portava a Iennariello, parte perché se vedeva corpato a 'o danno suio, respose: «Crideme, messe' mio, ca io metteria 'a vita mia pe 'a vita soia, e puro che chisto scesse da drinto, sta preta me contentaria esse' schiaffato drinto na preta». Sentuto chesto dicette 'o viecchio: «Senza mette' 'a vita vostra a sti cemiente, pocca se stenta tanto a cresce' n'ommo, vastarria 'o sango 'e sti peccerille vuostre ontato a sta marmora, che 'o farriano subeto sorzetà». 'O re a ste parole respose: «De 'e figlie se ne fanno!\nsiace 'a stampa 'e ste cretelle, ca se ne ponno fare 'e ll'autre, e aggia no frate, che no spero mai d'averene n'autro!». Cossì decenno fece 'nanze a n'idolo 'e preta meserabele sacrificio 'e dui crappettielle 'nociente e, ontato d''o sango loro 'a statola deventaie subeto viva, che abbracciato da 'o re fecero na preiezza che non se pò dire. E, fatto mette' chelle pove' criature drinto na cascia pe darele po' sepotura cu 'o 'nore che se deveva, 'int''o stisso punto tornaie 'a regina da fora e 'o re, fatto nasconne' 'o frate, dicette a 'a moglie': «Che pagarisse, core mio, e fratemo tornasse vivo?». «Io pagarria», respose Liviella, «tutto sto regno». E 'o re leprecaie: «Darrisse 'o sango d''e figlie tuoie?». «Chesso no», respose 'a regina, «che non sarria cossì crodele a cacciareme cu 'e mano stesse 'e visole 'e ll'uocchie mieie!». «Ohimè», tornaie a dice' 'o re, «ca pe vede' vivo no frate aggio scannarozzato 'e figlie! ed ecco appunto 'o priezzo d''a vita 'e Iennariello!». Cossì decenno 'e mostraie 'e figliule drinto 'a cascia, 'a quale, vedenno sto ammaro spettacolo, gridanno comm'a pazza decette: «O figlie mieie, o pontelle 'e sta vita, o pepelle 'e sto core, o fontane d''o sango mio! chi ha fatto sta magriata a 'e finestre d''o Sole? chi ha 'nsagnato senza licenza 'e miedeco 'a vena principale d''a vita mia? ohimè, figlie miei, figlie speranza seseta mia, luce 'ntrovolata, docezza 'ntossecata, stanfella perduta! vui site spertosate da 'o fierro, io smafarata da 'o dolore, vui affocate drinto 'o sango, io annegata drinto a 'e lagreme! ohimè che pe dare vita a no zio avite acciso na mamma, ch'io non pozzo tesse' chiù 'a tela d''e iuorne mieie senza vui, contrapise belle d''o telaro 'e sta negra vita! besogna che sfiate l'organo d''e vuce meie mo che ne so' levate 'e mantece! o figlie, o figlie, comme non responnite a 'a mammarella vostra, che già ve dette 'o sango drinto 'o cuorpo, mo ve 'o da fore da l'uocchie? ma\npocca 'a sciorte mia me fa vede' seccata 'a fontana d''e spassatiempe mieie, non voglio chiù campà pe stimmolo a sto munno: mo me ne vengo pedata pedata a retrovareve!». Cossì decenno corze a na finestra pe derroparese, ma a 'o stisso tiempo pe 'a stessa fenestra trasette 'o patre suio drinto na nugola, 'o quale 'e dicette: «Fermate, Liviella, ca io dapo' avere fatto no viaggio e tre servizie me so' vennecato 'e Iennariello, che venette a 'a casa mia a foiremenne 'a figlia, cu farelo stare tante mise, comm'a dattolo 'e maro, drinto na preta; me so' pagato d''o male termene tuio a farete sbià, senza respetto mio, 'ncoppa na nave cu farete vede' dui figlie, anze doi gioie, scannate da 'o patre stisso ed aggio mortificato 'o re d''o crapiccio 'e femmena prena che s'aveva fatto venì cu farelo 'mprimo iodece criminale d''o frate, po' boia d''e figlie. Ma, perché v'aggio voluto rade' e no scortecà, voglio che tutto 'o tuosseco ve torne a pasta riale; e però và te piglia 'e figliuole tuoie, e nepute mieie, ca so' chiù belle che mai, e tu Milluccio abbracciame, ca t'azzetto pe iennaro e pe figlio e perdono a Iennariello l'offese, avenno fatto quanto ha fatto pe servizio 'e no fratiello tanto meretevole». Cossì ditto, vennero 'e figliule, che 'o vavo non fu mai sazio d'abbraccià e vasà, a 'e quale allegrezze trasette pe tierzo Iennariello, ch'essenno passato pe 'a trafila, mo se ne ieva 'm bruodo 'e maccarune, si be' cu tutte 'e guste che sentette a 'a vita soia no 'e scette mai 'e mente 'e pericole passate, pensanno a l'arrore d''o frate, e quanto deve esse' accuorto l'ommo pe non cade' 'n fuosso, essenno che ogne iodizio omano è fauzo e stuorto»."
  },
  {
    "text": "LA SOPERBIA CASTICATA TRATTENEMIENTO DECEMO DE LA IORNATA QUARTA 'O re 'e Bello Paiese, desprezzato da Cinziella, figlia d''o re 'e Surco Luongo, dapo' che n'appe fatta na gran vennetta redocennola a male termene, se 'a piglia pe moglie'. Si Ciommetella non faceva compare' priesto 'o mago a iettà acqua 'ncoppa 'o fuoco, s'erano assottigliate 'e manera 'e spirete 'e tutte pe 'a pietate 'e Liviella c'oramaie 'e veneva manco 'o shiato; ma 'int''a conzolazione d''a povera figliola se conzolaro tutte quante e, sossecate l'aneme, aspettaro che Iacova trasesse 'n campo cu 'a livrera d''o cunto suio; 'a quale corze cu sta lanza a 'o vastaso d''o desederio loro: «Chi troppo 'a tira 'a spezza e chi cerca guaie 'e vengono guaie e malanne; quanno 'a perzona va pe l'estreme d''e montagne si casca 'o danno è suio, comme sentirrite 'int''o socciesso 'e na femmena, 'a quale, sprezzanno 'e corune e 'e scettre, venne a necessità 'e na stalla; si be' 'e rotte 'e capo che veneno da 'o cielo portano sempre 'e 'nchiastre, che non deze mai castico senza carizze né mazze senza panelle. Dice ca era na vota 'o re 'e Surco Luongo, 'o quale aveva na figlia chiammata Cinziella, bella comme na luna, ma non aveva dramma 'e bellezza che non fosse contrapesata da na livra 'e soperbia, tanto che, non facenno cunto 'e perzona nesciuna, non era possibele che 'o povero patre, che desiderava 'e collocarela, trovasse marito, pe buono e pe granne che fosse, da darele sfazione. Ma, fra tante princepe ch'erano concurze a demannarela pe moglie', 'nce fu 'o re 'e Bello Paese, 'o quale non lassava cosa da fare pe guadagnarese l'affrezzione 'e Cinziella. Ma non tanto isso 'e faceva buon piso 'e\nservitù quanto essa 'e faceva mala mesura 'e premio, non tanto isso 'e faceva buon mercato 'e ll'affette suoie quanto essa 'e faceva carestia d''e voglie, non tanto isso l'era liberale 'e ll'arma quanto essa l'era scarza d''o core; tanto che 'o poverommo non era iuorno che no 'e decesse: «Quanno, o crodele, a tante mellune 'e speranza che me so' resciute cocozze, ne trovaraggio 'm prova nu russo? quanno, o cana perra, cessaranno 'e tempeste d''a crodeletate toia e io porraggio cu viento prospero addirizzà 'o temmone d''e designe mieie a sso bello puorto? quanno, dapo' tante scalate 'e sconciure e 'e prieghe, chiantaraggio 'o stennardo d''e desiderie ammoruse mieie 'ncoppa 'e mura 'e ssa bella fortezza?». Ma tutte ste parole erano iettate a 'o viento, ca essa aveva uocchie da spertosà 'e pietre ma non aveva arecchie da sentì 'e lamiente 'e chi, feruto, se gualiava, anze 'o mostrava mala cera, comme si l'avesse tagliato 'a vigna. Tale che 'o povero signore, visto 'a canetate 'e Cinziella, che ne faceva chillo cunto che fa 'o chilleto d''e forfante, ritirannose cu 'e 'ntrate soie cu na trinca 'e sdigno, dicette: «Fore me ne chiammo da 'o fuoco d'Ammore!». Ma facette ioramiento solenno 'e vennecarese 'e sta mora sarraina 'e manera che s'avesse a chiammà pentuta d'averelo tanto straziato. E cossì, partutose da chillo paiese e fattose cresce' 'a varva e datose non saccio che tenta a 'a facce, 'n capo 'e cierte mise, stravestuto da villano, tornaie a Surco Luongo, dove, a forza 'e veveraggie, procuraie 'e trasì pe giardeniero d''o re. Dove, attennenno a lavorà comme meglio poteva, no iuorno spase sotta a 'e finestre 'e Cinziella na robba a 'a 'mperiale, tutta pontale d'oro e diamante, 'a quale cosa vista da 'e damecelle subeto 'o dicettero a 'a patrona, che fece 'ntenne' a 'o giardiniero si 'a voleva venne'. 'O quale dicette che non era mercante o robbe-vecchie 'e vestite, ma che l'averria volentieri\ndonata, puro che l'avessero fatto dormì na notte a 'a sala d''a prencepessa. 'A quale cosa sentuto 'e dammecelle dicettero a Cinziella: «Che 'nce pierde, signora, a dare sta sfazione a 'o giardiniero e pizzoleiane sta robba, che è cosa 'e regina?». Cinziella, fattose 'ncroccà da chillo amo che pesca autre bavose 'e cheste, se contentaie e, pigliatose 'a robba, 'e fece avere sto gusto. Ma 'a mattina appriesso a 'o medesimo luoco spase na gonnella d''a stessa fattura, 'a quale vista da Cinziella 'e fece dice' si 'a voleva venne', ca l'averria dato quanto voleva. E 'o giardeniero respose ca no 'a venneva, ma l'averria donata liberamente quanno l'avessero fatto dormì drinto l'antecammara d''a prencepessa. E Cinziella, pe apparà 'o vestito, se fece tirà pe canna a darele sto contento. E venuta 'a terza matina 'nanze che 'o Sole venesse a batte' 'o focile 'ncoppa l'esca d''e campe stese a 'a stessa parte no bellissimo ieppone 'e conzierto cu 'o vestito. 'O quale visto, comme l'autre, da Cinziella dicette: «Si non aggio chillo ieppone, io non me tengo contenta!». E, fatto chiammà 'o giardiniero, 'e dicette: «È besuogno, ommo da bene mio, che me vinne chillo ieppone c'aggio visto a 'o giardino e pigliate 'o core mio!». «Io no 'o venno, signora mia, ma si ve piace ve do 'o ieppone, e na catena 'e diamante perzì, e faciteme dormì na notte a 'a cammara vostra». «Ora mo sì hai d''o villano!», dicette Cinziella, «non te vasta c'hai dormuto a 'a sala, po' a l'antecamera, mo vuoi 'a cammara! a mano a mano vorrai dormì a 'o lietto mio perzì!». 'O giardeniero respose: «Signora mia, io me tengo 'o ieppone mio, vui 'a cammara vostra! si avite voglia 'e ciammellà, sapite 'a strata. Io me contento dormì 'n terra, cosa che non se negarria a no turco; e si vedissevo 'a catena che ve voglio dare, fuorze me farrissevo no poco 'e meglio piso».\n'A prencepessa, parte scannata da l'interesse parte vottata da 'e dammecelle, c'aiutavano 'e cane a 'a sagliuta, se lassaie corre' a contentarese. E venuta 'a sera quanno 'a Notte comm'a conzaro ietta l'acqua 'e concia 'ncoppa 'a pella d''o cielo, pe 'a quale deventa negra 'o giardeniero, pigliata 'a catena e 'o ieppone, iette a l'appartamiento d''a prencepessa e, datole ste cose, 'o fece trasì a 'a cammara soia e fattolo sede' a no pontone 'e dicette: «Ora statte loco ciunco e non te move', pe quanto stime 'a grazia mia!»; e, fatto no signo 'n terra cu 'o cravone, sogghionze: «Si chisto passe, 'o culo 'nce lasse!», e, cossì ditto, fatto 'ntornià 'o sproviero d''a travacca soia, se corcaie. 'O re giardeniero, comme 'a vedde addormuta, parennole tiempo 'e lavorà 'o territorio d'Ammore se 'e corcaie a canto e, 'nante che se scetasse 'a patrona d''o luoco, cu ll'ette 'e frutte d'ammore. 'A quale, scetata che fu e visto chello che l'era socciesso, non voze fare 'e no male dui e, pe roinà 'o giardeniero, mannà a ruina 'o stisso giardino; ma, facenno d''a necessità vizio, se contentaie d''o desordene e sentette piace' 'e ll'arrore e, dove sdegnaie 'e teste coronate, non se curaie 'e soggecarese a no pede peluso, che tale pareva 'o re e pe tale era da Cinziella stimato. Ma continuanno sta pratteca scette prena e, vedenno 'e iuorno 'n iuorno cresce' 'a panza, dicette a 'o giardeniero comme se vedeva roinata si 'o patre s'addonasse 'e sto chiaito, e perzò penzassero 'e remmedià a sto pericolo. 'O re 'e respose che autro remmedio non sapeva penzà a sto male loro che ieresenne, perché l'averria portata a 'a casa 'e na patrona antica soia che l'averria dato quarche commodetà 'e figlià. Cinziella, che se vedde male arredotta, tirata da 'o peccato d''a soperbia soia che 'a portava da scuoglio a scuoglio, se lassaie move' da 'e parole d''o re, lassanno 'a propria casa e mettennose 'n arbitrio d''a Fortuna.\nMa 'o re, dapo' luongo cammino, 'a portaie a 'a casa soia medesema ed, azzennato tutto 'o fatto a 'a mamma, 'a pregaie che dessemolasse 'o negozio, perché se voleva pagà 'e ll'autezza 'e Cinziella. E cossì, arremediatola drinto a na stalluccia d''o palazzo, 'a faceva vive' miseramente, facennole vede' 'o pane cu 'a valestra. Ora facenno 'o pane 'e zitelle d''o re, isso 'e commannaie che chiammassero Cinziella ad aiutarele e tutto a no tiempo dicette ad essa che vedesse 'e zeppoliarene quarche tortaniello pe remmedià a 'a famma loro. Cinziella negrecata, sfornanno 'o pane, fra uocchie ed uocchie scervecchiatone no tortaniello se 'o schiaffaie drinto na sacca. Ma a 'o stisso tiempo arrivaie 'o re, vestuto da chillo ch'era, e dicette a 'e zitelle: «Chi v'ha ditto che facite trasì, sta femmenella guitta drinto sta casa? non vedite a 'a cera ch'è na mariola? e che sia 'o vero, mettitele mano a 'a sacca, ca trovarrite 'o delitto 'n gene'!». E, cercatola, trovannoce 'o negozio 'e lavaro 'a capo 'e bona manera, che l'abbaia e l'allucco durai tutto 'o iuorno. Ma, tornatose a stravestì 'o prencipe e trovatola scornata e malanconeca 'e ll'affrunto recevuto, 'e dicette che non se pigliasse tanto abbasca 'e sto socciesso, ca 'a necessità è tiranno 'e ll'uommene e, comme dicette chillo poeta toscanese, che 'l poverel digiuno viene ad atto talor che 'n miglior stato avria in altrui biasmato. Perzò, mentre 'a famme caccia 'o lupo da 'o vosco, essa era scusata si faceva chello che non starria bene ad autro e però sagliesse ad auto, ca 'a segnora tagliava certe tele e, offerennose 'e ll'aiotà, vedesse 'e granciarene quarche pezza, sapenno ch'era vicino a 'o punto 'e figlià e l'abbesognavano mille cose.\nCinziella, che non sapeva desdice' a 'o marito (che pe tale 'o teneva), sagliette ad auto e mescatose cu 'e dammecelle a taglià na mano 'e savanelle, 'e soprafasce, 'e coppolelle e 'e tillicarelle, ne arravogliaie no fasciaturo e se 'o pose sotto a 'e panne. Ma, arrivato 'o re e fatto n'autra levata 'e pietto comme aveva fatto d''o pane, 'a fece cercà e, trovatole 'o furto aduosso, n'appe n'autra sceroppata 'e 'nciurie, che comme fosse stata trovata cu na colata sotta se ne scese a 'a stalla. Ma, stravestutose, 'o re corze a bascio e, vedennola desperata, 'e dicette che non se lassasse vence' da 'a malanconia, ca tutte 'e cose d''o munno erano opinione e però vedesse 'a terza vota si potesse abboscà quarche cosella, già che steva pe scire a luce; e che l'accasione era pronta a fare na bona abbusca: «Pocca 'a signora toia ha 'nzorato 'o figlio cu na signora 'e fora e, perché 'e vo' mannà na mano 'e vestite 'e 'mroccato e 'e tela d'oro fatte e buone, dice ca 'a zita è iusto d''a statura toia e ca 'e vo' taglià a mesura 'e ssa persona ora mo sarrà facele cosa che te venga pe 'e mano quarche bella retaglia, e tu miette 'n corbona, ca 'a vennimmo e campammo 'a vita». Cinziella, fatto chello che 'e commannaie 'o marito, s'aveva puosto 'n sino no buono parmo 'e 'mbroccato riccio, quanno arrivaie 'o re e, fatto no granne parapiglia, fece cercà Cinziella e, trovato l'abbusco, 'a cacciaie cu gran vregogna; ma, subeto stravestutose da giardeniero, corze a bascio a conzolarela, perché si cu na mano 'a pogneva cu l'autra pe l'ammore che 'e portava se compiaceva d'ontarela, pe no 'a mette' 'n desperazione. Ma a 'a negra Cinziella, pe l'angoscia 'e chello che l'era socciesso pensanno che tutto era castico d''o cielo pe l'arroganza e soperbia c'aveva mostrato, che tenenno pe pezze 'e pede tante princepe e ri mo era trattata da pettolella e pe avere avuto 'o core tuosto a 'e consiglie\nd''o patre mo faceva 'a facce rossa a 'e illaiò d''e vaiasse pe 'a collera, dico, che se pigliaie 'e sto scuorno 'e vennero 'e doglie. A 'a quale cosa avvisata 'a regina 'a fece venì ad auto e, mostranno compassione d''o stato suio, 'a pose a no lietto tutto racamato d'oro e 'e perne, drinto na cammara tapezzato 'e tela d'oro; cosa che fece strasecolà Cinziella, vedennose posta da 'a stalla a na cammara riale e da 'o letamme a no lietto cossì preziuso e non sapeva che l'era socciesso; dove 'e furo subeto date sorziche e torte, pe farela chiù gagliarda a figlià. Ma, comme voze 'o cielo, senza troppo affanno fece due bellissime figlie mascole, che non se poteva vede' 'a chiù pentata cosa. Ma non cossì priesto fu figliata che trasette 'o re, decenno: «E dove avite puosto 'o iodizio vuostro: a mette' 'a valtrappa a ll'aseno? è lietto chisto pe na perchia guaguina? priesto, facitela sautà a cuorpe 'e mazzate da lloco, e sfommecate 'e rosamarina sta cammara, che se ne leve sta pesta!». 'A regina sentenno chesto dicette: «No chiù, no chiù, figlio mio! vasta, vasta 'o tormiento c'hai dato fi' mo a sta povera figliola! deverisse oramai esse' sazio, ca l'hai arredotta a coppola 'e notte cu tante cotture! e, si non sì sodisfatto d''o despriezzo che te fece a 'a corte d''o patre, vaglia a pagarete sto debeto doi belle gioie che t'ha fatto!». Cossì decenno fece venì 'e nennille, 'a chiù bellezze cosa d''o munno. 'O re, vedenno cossì belle paciune, se 'e 'ntenerette 'o core ed, abbraccianno Cinziella, se deze a canosce' pe chillo ch'era, decennole che quanto l'aveva fatto era stato 'e sdigno 'e vede' fatto poco cunto da essa 'e no re paro suio, ma che da ora nenante l'averria tenuta 'ncoppa 'a capo soia; 'a regina dall'autra parte abbracciannola comme nora e figlia, 'e dettero cossì buono veveraggio d''e figlie mascole, che 'e parze assai chiù doce sto punto 'e consolazione che tutte 'e affanne\npassate, se be' sempre appe a mente 'e tene' vasce 'e vele, penzanno sempre comme figlia d''a superbia è 'a ruina». Scompute 'e cunte date pe staglio a chella iornata, 'o prencepe, pe levà quarche malanconia dall'armo che l'averria puosto 'o travaglio 'e Cinziella, chiammaie Cicco Antuono e Narduccio, che facessero 'a parte loro. 'E quale, cu coppole chiatte e cosciale nigre cu 'e denocchiale e casacche fellate a taglio cu 'e merlette, scettero da no quatro d''o giardino a recetà l'egroca che secota."
  },
  {
    "text": "LA VORPARA EGROCA Narduccio e Cicco Antuono NARDUCCIO Prestame na patacca, o Cicco Antuono, e pigliate 'o pigno! CICCO ANTUONO Affé, 'a prestaria 'e bona voglia si non avesse appunto stammatina fatto na bella spesa. NARDUCCIO È mala sciorte mia; ma che accattaste? CICCO ANTUONO Trovai no buono scuntro 'e na vorpara nova che si millanta scute ne cercava, tanto 'nce averria spiso! NARDUCCIO Sì corrivo a 'o spenne'! na vorpara 'o chiù che pò vale' non passa dui carrine. CICCO ANTUONO Mo sì, Narduccio mio! non te ne 'ntienne. Bene mio, tornatenne! non sai ca 'e vorpà so' sagliute? già pescavano cate, mo 'e scute! NARDUCCIO Comme, pescano scute? io non te 'ntenno. CICCO ANTUONO Sì n'aseno e perdoname. Tu me pare che mo vienghe a 'o munno. Non sai ca non c'è ommo che non tenga a 'a mano na vorpara?\ncu chesta campa e sguazza, cu chesta sforgia e 'ngrassa, chesta 'e mette bona paglia sotta, pe chesta vene a 'nchiude' 'e puorce, cu chesta luce e se fa chino 'n funno, cu chesta 'nsomma domena 'o munno! NARDUCCIO Me fai strasecolà e ire 'n estrece! che volimmo 'nguagià ca t'hai 'nchioccato dareme a rentenne' 'a luna 'int''o puzzo, e ch'io gliotta che sia pe cosa rara, lape felosoforo, na vorpara? CICCO ANTUONO Apunto chesto, è lapis sciuto da 'o lammicco d''o 'nciegno! NARDUCCIO Frate, pe te 'a dire, aggio manciato 'o pane 'e chiù forna, né mai l'aggio sentuta mentovà: o io so' scianne o tu me vuoi 'nfoscà. CICCO ANTUONO Apre l'aurecchia e 'mezza, ca sì no nsemprecone. Poche gente 'a chiammano vorpara, perché a 'a primma 'nfanzia da quarche mala facce; perzò 'e belle 'nciegne l'hanno cagnato nomme, perzò che a chesta etate tutte 'e cose vanno ammascarate. 'O prencepe 'e dace titolo 'e presiento o donativo; 'o iodece l'ha puosto nomme 'e lieto gagio e ammollamiento o d'ontata 'e mano o 'e voccone;\n'o scrivano deritto e sa 'o cielo s'è stuorto chiù 'e n'anca 'e no cano. 'O mercante guadagno, l'artesciano facenna, 'o potecaro 'nustria, 'o mariuolo 'nciegno o maniucco, 'o sbirro toccatiglia, 'o vannito composta, 'o sordato recatto, 'o spione 'o fatto, 'a pottana regale, 'o roffiano abbusca, o paraguanto, 'o sanzaro 'a dice veveraggio, 'o commissario 'a chiamma percaccio. 'Nsomma 'e da colore 'o corzaro 'e spoglie, 'o capitanio 'e chieto vive': si n'è chieto, tornace, ca porta 'o striverio e 'a ruina, e t'assicuro affé ca fa chiù guerra cu 'a vorpara soa che cu 'a sferra! vuonne chiù? 'o poeta che spoglia 'e conciette e 'e parole quante libre 'e 'matteno a 'e mano, e Aratro e Avidio e Mafaro e Nasone, 'e dace nomme 'e 'mmetazione! NARDUCCIO Te 'ntenno, aglie, pe domene! me riesce affé, tu sì no bravo fante, d''e quatto 'e ll'arte, 'e coppella, no bello tartarone ed eccicuorvo, sì d''o quaglio, arcivo e sapatino: vuoi dire mo ca tirano d'ancino! CICCO ANTUONO Ed ancino e vorpara songo na cosa stessa!\nvasta, ca non è ommo che no 'a porte sempre a 'a centura, chi d'oro, chi d'argiento e chi 'e ramma, chi 'e fierro o 'e ligno, secunno qualità d''e perzone. Comm'a dice' mo: chillo grann'ommo che conchistaie 'o munno, pe pescà 'e regne se l'avea fatta d'oro, 'ncrastata 'e carvunchie e 'e diamante. E chillo che salà fece tante verrinie a Cicerone, 'a portava d'argiento; l'autre 'e mano 'n mano, secunno 'o iodizio e 'o pote' 'a fanno comme ponno: vasta c'ognuno pesca, e perzò a sto pescà è puosto vario nomme: arrocchià, affuffà, arravoglià, allegerì, auzà e sgraffignà ed arresedià ed azzimmà, shioshià, scervecchià, piuzià, cottià, annettà e grancià, zeppolià e fare maniucche, fare arravoglia-Cuosemo, fare netta-paletta, fare priore, sonà 'o zimmaro, scotolà vorzillo, e menà 'o grancio. NARDUCCIO Tutto chesto puoi dire cu na parola schitto: ioquà a trionfiello, robbà e assassenà!"
  },
  {
    "text": "CICCO ANTUONO Sì 'e mala mammoria! io t'aggio ditto ca 'o munno, oie 'o iuorno, dace a 'o male titolo 'e bene, né ped autro 'o 'nciegno s'assottiglia che pe mette' 'n opra sta vorpara, che tira e non si vede, c'aggrappa e non se sente, c'afferra e non se tocca, e sempre piglia e sempre acciaffa e 'ncrocca. NARDUCCIO Frate mio, senza 'midia, c'ogne cosa po' va pe l'acqua a bascio: d''o male acchistato non se ne gaude mai 'o terzo arede; 'a gente ricca a funno vace a funno, se vedeno 'e case scarropate, 'e ienimme destrutte e 'mpezzentute, sempre spierte e demierte, ca dicette buono no mastro 'e scola: Tutto 'o stuorto ne porta 'a mola. CICCO ANTUONO Ogge 'e cuolle stuorte so 'mpise da 'a famme, chi no arrobba no ha robba, chi non piglia no ha paglia, chi non abbusca ave sempre a l'arma abbasca, e chi non pesca mai, mai non fa Pasca! NARDUCCIO A 'o restituì, fammene tre cavalle! otra che spisso spisso, na forca 'e tre cotte, goliuso abbuscà babuine, è puosto pe decreto 'ncoppa a no ciuccio comm'a babione,\nha da 'a corte na mitria 'e carta, a 'o mercato vedese mercato, pe non soffrì famme resta 'nfamme, perde 'o 'nore pe sguazzà n'ora, pe no poco 'e ramma se percaccia no rimmo, 'o zuco 'e ll'agresta 'e torna acqua 'e maro, pe aggraffà cu l'ogna se procura tre legna, 'e penne 'e deventano pennone: che serve tanta cuoccole ed argiamma, tanta sbruonzole e purchie e picciole e pennacchie e frisole e fellusse, si ped essempie e prove tante e tante non è contento mai chi ha chiù contante? CICCO ANTUONO Si tu pruove na vota sta vorpara, non te ne spise chiù, ch'è comm'a rogna, che quanto gratte chiù chiù da prodito. Dammo na giravota pe l'arte e pe l'afficie 'e sto munno, e vedarai ca se ne serve ogn'ommo. Commenzammo da prima, ed antemonia, da chi tene vassalle: ecco abbista ed allumma no massaro che s'ha 'nchiuso 'e puorce, oie 'e cerca pe 'mpriesto tante scute da retornarencille quanno po' chiove passe e fico secche; craie manna pe tanto uorgio pe 'o restituì a 'a recouta; mo 'e commanna l'aseno, o 'e vuoie, cu titolo ca serve pe 'a corte; e tanto durarà sto frusciamiento,\ntanto secotarà st'ammaro assedio che chillo, desperato, fa quarche 'gnoriata a 'o vaglivo, o 'e ioca 'e mano. Oh negrecato, che no l'avesse cacato 'a mamma, che s'avesse spezzato 'a noce d''o cuollo! ecco, è pigliato e schiaffato 'e pesole a na fossa, puosto cippe a 'e piede, misso fierre a 'o cuollo e manette a 'e mano cu no spetaffio puosto a 'o canciello: Banno e commannamiento: olà, sfrattate! chi parla a chisto paga sei docate! 'Nsomma, grida che vuoi, manna memoriale, miette mieze, non è mai liberato, si dapo' tante acite 'e strazie e 'e tormiente, 'e spese e 'e travaglie non fa quarche composta. All'utemo che ha fatto 'e no lupo chiena 'a voglia e sazia, mentre assassina è ditto ca fa grazia. NARDUCCIO O mardetta vorpara! malannaggia 'a forgia sbregognata dove fuste vattuta e temperata! CICCO ANTUONO Siente. 'O capitanio, e mastrodatta, perché da 'o voie granne è 'mezzato d'arare 'o vetiello, 'nfruceca testemmonie, 'mbroglia carte, alloga 'e settenze, occupa 'e scritture, carcera senza causa,\ne loco 'a vorpara fa pe sette, e, dove deveria esse' strascinato, piglia nomme ch'è pratteco a l'affizio, ch'è n'ommo percacciuolo ed ha iodizio! NARDUCCIO Chesto è chiù ca 'o vero, e si n'ommo da bene se ne torna nietto 'e vorza comme è nietto 'e coscienzia, cosa che m'è socciesso fuorze dudece vote, ognuno dice che meglio se ne stia, ca non è arte soia e ca è peccato a darele patiente, ch'è no catarchio e ca non fa proviente. CICCO ANTUONO 'O miedeco, si è tristo, tira a lungo 'o male, e tene parte cu 'o speziale; s'è buono, puro mostra ca fra tante rizette puro sa sto secreto, quanno stenne 'a mano da dereto. NARDUCCIO De ssa vorpara non puoi dire male, ch'è modesta e 'norata; anze, premio fatale chisto se pò chiammà: paghe dereto a chi te fa cacà! CICCO ANTUONO 'O mercante non perde 'a coppola a 'a folla: da 'a robba stantiva, 'a teletta 'ncollata pe 'e dare 'o piso,\niura, sconciura, afferma ca 'o fraceto è nuovo, ca 'o sfatto è 'e trinca e cu belle parole e triste fatte te 'mpapocchia e te mostra 'o ianco pe 'o nigro; e truove sempre drinto a 'a mercanzia quarche magagna ed a 'o mesurà, cu no galante sfarzo, stira 'o drappo azzò 'o truove scarzo. NARDUCCIO Perzò no è maraviglia quanno 'o cielo 'e vota 'a faccia, e pe no fallo perdeno 'a caccia. CICCO ANTUONO 'O chianchiero te venne no caperrone viecchio e malaticcio pe crastato magliato, no mazzone pe ienco, che te l'apara tutto d'oro brattino e shiure, pe fare cannaola; venne l'ossa pe porpa e contr'assisa e sempre è chiù 'a ionta che 'o ruotolo, a 'o pesà po' dio te ne scanza! ioca 'e deta e scenne 'a velanza. NARDUCCIO È cosa d'abbottà 'e permune! perzò 'a festa pareno barune. CICCO ANTUONO L'agliararo te ceca a 'a mesura, e pe mostrà ca te dace a curmo l'uoglio, e ca arriva a signo, carca 'o funno d''o mesoriello, che tanto s'auza quanto fa scartiello; mesca sempre 'a semmola cu l'uoglio,\nche da cuorpo e colore: vide na scumma d'oro, inchie no bello agliaro e po' truove na feccia, anze truove na mesca d'acqua e morga, che drinto na locerna negra e amara te fa 'o piccio, pedeteia e spara. NARDUCCIO Non c'è parmo 'e nietto, ogne bene è passato: munno corrutto e quanto sì cagnato! CICCO ANTUONO 'O tavernaro ha 'e carrafe scarze, tutta 'a notte trafeca, e si trova 'a votte c'ha d'averzeto o liento na stoccata, 'e fa 'e ianco d'ova na stoppata; ma 'ncoppa tutto spacca 'o vino buono cu 'o vino tristo, fa 'e ll'acito asprinio, anze 'e ll'acqua vino e cu 'e deta copre 'o cannuolo, d''a carrafa, e 'ngarzate 'a vista, che mai non vide 'a misura trista. NARDUCCIO Oh nigro chi 'nce 'matte, c'abbesogna cu loro no stommaco 'e fierro e vozza d'oro! CICCO ANTUONO 'O cositore face 'a bannera, e vede ad ogne taglio se 'nc'è taglio: mette 'o filo a cunto d''a seta, si 'o puorte a comprà vace cu l'aco 'm pietto, te fa largo 'o patto e torna a 'o mercante pe 'o fatto.\nMa chesto è manco sale: a 'a lista te 'mbroglia, che mardice, a 'o leie' 'o cunto, 'o nigro punto che t'hai puosto 'm punto. NARDUCCIO Oh viate, oh felice l'anemale, che ponno stare nude a buosche, a valle, a chiane ed a pennine, né viveno soggette a ste roine! CICCO ANTUONO Siente 'e robbe-vecchie a 'a Iodeca, si te vene crapriccio 'e venne' quarcosa: 'nce truove na confarfa, tanto che sì pigliato pe 'a canna; s'accatte no vestito, mo te 'o miette e mo 'o truove rutto, che dura da Natale a Santo Stefano, e cu danno e cu scuorno vai pinto e punto a no medesmo iuorno. Ma che ire toccanno tante taste? ca 'nce vorria na resema 'e carta a dire tutte quante l'arte che fanno onore a sta vorpara, e quante sbrisce e sicche se so' fatte pe chesta e grasse e ricche! NARDUCCIO 'Menzione mardetta, tuosseco d''o 'nore, pe 'a quale se vede scura 'a verità, negra 'a fede! CICCO ANTUONO Dì quanto vuoi, c'ogne nu se ne serve! io mora strangolato cu na funa si pe tutto oie non me ne compero na!"
  },
  {
    "text": "NARDUCCIO Oh meglio te schiaffasse l'antecore! si aduopre 'a vorpara a chisto munno, cu 'a vorpara sì tirato a funno. Non saperria dice' si d''a bella ielatina 'e sta iornata piacesse chiù 'a capo o 'a coda, perché si l'na fu saporita, l'autra se ne scese drinto a 'e medolla 'e ll'osse e fu tanto 'o gusto d''o prencepe che, pe mostrarese cortese e liberale veramente da signore, chiammaie 'o guardarobba e ordenaie che se desse a 'e recetante na nforra 'e cappiello viecchio, che fu d''o vavo. E, perché 'o Sole era stato chiammato 'e pressa a ll'autro polo pe soccorre' a 'e state suoie occupate dall'ombre, auzatose da sede' se pigliaro 'a strata ogne nu a 'a pagliara soia, cu commissione 'e tornà 'a matina cu l'appontamiento stisso a 'o medesemo luoco."
  },
  {
    "text": "GIORNATA QUINTA Già l'aucielle referevano a 'a 'masciatrice d''o Sole tutte 'e 'mbruoglie e tappolle che s'erano fatte 'a notte, quanno 'o prencepe Tadeo e 'a prencepessa Lucia s'erano conzignate mateniello mateniello a 'o luoco soleto, dove se n'erano venute a sisco nove femmene d''e dece. 'A quale cosa vista 'o prencepe domannaie perché non era venuta Iacova e, dettole ca l'era pigliata na scesa scoperta, 'n sanetate soia!, commannaie Tadeo che se trovasse n'autra femmena che sopperesse a 'o luoco 'e chella che mancava. E cossì, pe non ire troppo lontano, fecero venì Zoza, che steva faccefronte 'o palazzo riale, 'a quale fu recevuta da Tadeo cu granne compremiento, si pe l'obreco che 'e teneva, comme pe 'a 'ncrenazione ed affrezione che l'aveva puosto. 'A quale 'nsiemme cu l'autre avenno cuoto chi nepeta shioruta, chi spiche a dosso, chi aruta a cinco e chi na cosa e chi n'autra, chesta se fece na giorlanna comme si avesse da recetà na farza, chella no grammaglietto, l'na se 'mpizzaie na rosa spampanata 'm pietto, l'autra se mese no garofano scritto 'mocca. Ma perché 'nce volevano fuorze quatto ora a secarese pe miezo 'o iuorno, azzò maturasse 'o tiempo 'e smorfì, ordinaie 'o prencepe che se facesse quarche iuoco pe trattenemiento d''a moglie' e, dato penziero a Cola Iacovo 'o scarco, ommo 'e granne 'nciegno, isso, sì comme avesse 'n saccocciola 'e 'menziune, subeto 'a trovaie, decenno: «Fu sempre 'nsipeto, signure mieie, chillo gusto che non ha quarche rammo 'e iovamiento. Però non foro trovate 'e trattenemiente e 'e veglie pe no piace' dessutele, ma pe no guadagno gostuso perzì, pocca non sulo se vene a passà 'o tiempo cu sta manera 'e iuoche, ma se scetano e fanno prunte 'e 'nciegne a saperese resorve' e a responne' a chello che se demanna, comm'a punto soccede a 'o iuoco\nd''e iuoche c'aggio pensato 'e fare, 'o quale sarà 'e chesta manera: io proponeraggio a quarche femmena 'e chesse na sorte 'e iuoco, 'a quale senza penzarence m'ha da dice' subeto ca no 'e piace e 'a causa perché no 'e dace a l'omore; e chi tardarrà a responne' o responnerà fore 'e preposito aggia da pagà 'a pena, che sarà fare chella penetenza che commannarrà 'a segnora prencepessa. E, pe dare prenzipio a 'o iuoco, io me vorria ioquà cu 'a segnora Zeza na mezza patacca a trionfiello!». E Zeza subeto respose: «Non ce voglio ioquà, perché no so' mariola!». «Bravo!», dicette Tadeo, «ca chi arrobba ed assassina chillo trionfa!». «S'è cossì», leprecaie Cola Iacovo, «me trovo no quatto e miezo pe ioquaremillo cu 'a segnora Cecca a banco falluto». «Non me 'gne catacuoglie», respose Cecca, «ca non so' mercante!». «Ha ragione», dicette Tadeo, «ca pe lloro è fatto sto iuoco». «A 'o manco, segnora Meneca», secotaie Cola Iacovo, «passammo no paro d'ore a 'o malecontento». «Perdonateme, ca chisso è iuoco 'e cortesciane!», respose Meneca. «'Nge ha dato a 'o chiuovo!», dicette Tadeo, «ca sta razza 'e gente maie stette 'e bona voglia!». «Io saccio», repigliaie Cola Iacovo, «ca 'a segnora Tolla se ioquarrà cu mico na seina 'e pubreche a quatto mentune». «'O cielo me ne scanze!», respose Tolla, «ca chisto è iuoco 'e marite c'hanno mala moglie'». «Non potive responne' meglio», respose Tadeo, «ca sto iuoco è fatto pe lloro, che spisso spisso fanno a tozza-martino». «A 'o manco, segnora Popa», leprecaie Cola Iacovo, «ioquammo a binte fegure, ca ve dongo 'a mano». «Non sia pe ditto», respose Popa, «ca chisso è iuoco d'adulature!». «Ha parlato d'Orlanno!», dicette Tadeo, «ca chisse fanno vinte e trenta fegure, trasformannose sempre che bonno pe mette' dintro a 'o sacco no povero prencepe». E, secotanno, Cola Iacovo dicette: «Segnora Antonella, non perdimmo sto tiempo, previta vostra, ma ioquam-\nmogne no bello piatto 'e zeppole a 'a gabella». «L'hai trovato!», respose Antonella, «manco male che me tratte da femmena mercenaria!». «Non dice male», dicette Tadeo, «ca sta ienimma 'e femmene se soleno spesse vote 'ngabellà». «Diascance arrivala!», secotaie Cola Iacovo, «io me 'a 'nsonno ca se ne passarà l'ora senza pigliareme spasso, si 'a segnora Ciulla non se ioqua cu mico na mesura 'e lupine a chiammà». «E che so' fatta sbirro?» respose Ciulla. E Tadeo subeto refose: «Ha ditto veramente 'e truono, perché afficio d''e vaglive e d''e tammà è 'o chiammà a Corte». «Vienetennella, segnora Paola», tornaie a dire Cola Iacovo, «e ioquammogne no tre 'e cinco a picchetto». «L'haie sgarrata», respose Paola, «ca non so' mormoratore 'e corte!». «Chesta è dottoressa», respose 'o prencepe, «ca non c'è luoco dove chiù se picca 'o 'nore d''e qualisse c'a 'e case nostre». «Senz'autro», repigliaie Cola Iacovo, «'a segnora Ciommetella se contentarrà 'e ioquà cu mico a carrettuso». «Merregnao!», respose Ciommetella, «bello iuoco 'e masto 'e scola m'avive trovato!». «Chessa deve pagà 'a pena», dicette Cola Iacovo, «che non ha che fare 'a proposta cu 'a resposta». «Và fatte tornà 'e denà da 'o masto!», respose 'o prencepe, «ca 'a resposta 'ncascia 'e Seviglia, perché 'e pedante ioquano cossì bravo a carrettuso che sì be' perdeno cinco, sengano 'a partita». Ma Cola Iacovo, votatose a ll'utema d''e femmene, 'e dicette: «Non me pozzo dare a crede' che 'a segnora Zoza voglia refutà comme l'autre no 'nvito; perrò me farrà piace' ioquarese cu mico no cianfrone a sbracà». «Guarda 'a gamma», respose Zoza, «ca chisso è iuoco 'e peccerelle». «Ora chessa sì deve fare 'a penitenzia», concruse Tadeo, «perché a sto iuoco 'nce ioquano pe fi' a 'e viecchie; e perzò, segnora Lucia, tocca a buie 'e darele 'a pena».\nE, auzatase Zoza se iette a 'gnenocchià 'nante 'a prencepessa, 'a quale l'ordinaie pe penitenzia che cantasse na villanella napoletana; 'a quale, fattose venì no tammorriello, mentre che 'o cocchie' d''o prencepe sonava na cetola, cantaie sta canzona: Si te credisse dareme martello e c'aggia filatiello, ca faie 'a granne e 'ncriccheme 'o naso, và, figlia mia, ca marito te n'ha raso! Passaie 'o tiempo che Berta filava e che l'auciello arava e non sento d'Ammore o frezza o shiamma: spelata è Patria, mo non 'ng'è chiù mamma! Và, c'hanno apierto l'uocchie 'e gattille, so' scetate 'e grille, si faie niente speranza a sse bellizze, và ca n'haie sceca, quanto curre e 'mpizze! Aggio puosto 'a mola d''o sinno, né chiù me movo a zinno, e già conosco dalla fico l'aglio! Non 'gne pensà chiù, ca non 'ng'è taglio! Scompette a tiempo 'a canzona e 'o gusto 'e tutte quanno si misero 'e tavole, a dove si 'nce fu buono da smorfì 'nce fu meglio da shioshià; ma, comme fu sigillato 'o stommaco e levato 'e mesale, fu dato commannamiento a Zeza che scoperesse l'accoppatura d''e cunti. 'A quale, si be' steva chiarella, c'aveva fatto 'a lengua grossa grossa e l'aurecchie piccerelle, po' fece 'o debito suo cossì dicenno:"
  },
  {
    "text": "LA PAPARA TRATTENEMIENTO PRIMMO DE LA IORNATA QUINTA Lilla e Lolla accattaro na papara a 'o mercato che 'e cacava denà; l'è cercata 'm priesto da na commà e, trovanno 'o contrario, 'nce l'accide e 'a ietta pe na fenestra; s'attacca a 'o tafanario 'e no prencipe mentre faceva d''o cuorpo, né 'nce 'a pò scrastà nesciuno fora che Lolla, pe 'a quale cosa 'o prencipe se 'a piglia pe moglie'. «Gran settenza fu chella 'e chillo grann'ommo da bene che l'artesciano 'midia l'artesciano, 'o chiavettiero 'o chiavettiero, 'o musico 'o musico, 'o vicino 'o vicino e 'o poveriello 'o pezzente; pocca non c'è pertuso a 'a fraveca d''o Munno dove non faccia 'a tela sto marditto ragno d''a 'midia, 'a quale non se pasce d'autro che d''e roine d''o prossimo, comme particolaremente senterrite da 'o cunto che ve derraggio. Era na vota doie sore carnale cossì redotte 'n chiana terra che tanto campavano quanto sputazziannosi da 'a matina a 'a sera 'e deta facevano quarche poco 'e felato a venne', ma, cu tutta sta negra vita, non era possibele che 'a palla d''a necessità, truccanno chella d''o 'nore, 'a mannasse fora. Pe 'a quale cosa 'o cielo, ch'è cossì largo a remunerà 'o bene comm'è sottile a casticà 'o male, mese 'n capo a ste pove' figliole che iessero a 'o mercato a venne' certe matasse 'e filato e 'e chello poco che ne cacciassero n'accattassero na papara. 'A quale cosa fatto e portatese 'a papara a 'a casa, 'e mesero tanto ammore che 'a covernavano comme si 'e fosse sore carnale, facennola dormì a 'o proprio lietto. Ma, scoppa dì e fa buono iuorno, 'a bona papara commenzaie a cacà scute riccie, 'e manera che a cacata a cacata se ne 'nchiero no cascione. E fu tale 'o caca-\ntorio che commenzaro ad auzà capo e se 'e vedde luce' 'o pilo, 'e manera che certe commà loro, trovannose no iuorno 'nziemme a fare parlamiento, dicettero fra loro: «Hai visto, commà Vasta, Lilla cu Lolla, che l'autr'ieri non avevano a dove cade' morte e mo se so' repolute 'e manera che sforgiano da segnore? 'e vide 'e finestre sempre aparate 'e galline e muodole 'e carne che te shioncano 'n facce? che cosa pò esse'? o cheste hanno puosto mano a 'a votte 'e ll'onore o cheste hanno trovato 'o tesoro!». «Io ne resto na mummia», respose Perna, «pocca dove cadevano cesse mo 'e veo 'm perteca e resagliute, che me pare no suonno». Dicenno cheste cose, ed autre, stimolate da 'a 'midia facettero no pertuso da 'a casa loro che responneva a 'e camme' 'e ste doie figliole, pe fare 'e guattarelle e vede' se potessero dare quarche pasto a 'a curiosità loro e tanto facettero 'a spia che na sera quanno 'o Sole da cu 'a sparmata d''e raggie 'ncoppa 'e barche d''o mare 'e ll'Innia pe dare feria a ll'ore d''o iuorno vedero Lilla e Lolla che mesero 'e lenzola nterra e, facennoce saglì 'a papara, chella commenzaie a sghizzà frusce 'e scute, pe 'a quale cosa 'e scettero a no medesimo tiempo 'e bisole 'e ll'uocchie e 'a vozza d''a canna. E, venuta 'a matina quanno Apollo cu 'a verga d'oro scognura l'ombra a retirarese venuta Pasca a trovà ste figliole e dapo' mille giravote 'e parlamiento, tira e longa, venne a 'o quateno pregannole a prestarele pe doi ora 'a papara, pe fare piglià ammore a 'a casa a certe paparelle che avevano accattato. E tanto seppe dice' e pregà che 'e nzemprecone d''e doie sore, parte per esse' abonate che non sapevano negà parte pe non mette' a malizia 'a commà, 'nce 'a prestattero cu patto che 'nce 'a tornasse subito. Iuta 'a commà a trovà l'autre, stesero subito lenzola 'n terra e facettero saglì 'a papara, che, pe parte 'e mostrà na zecca a 'o fonnamiento che cognasse\nscute 'nce aperette no connutto 'e latrina, che lavoraie 'a biancaria, a cheste scure, 'e terra gialla che l'adore ne ieva pe tutto 'o quartiero, comme va d''e pignate maritate 'a domeneca. 'A quale cosa vedenno, penzaro che, covernannola bona, farria sostanza 'e lapis filosoforo pe sodisfà 'a voglia loro; e cossì 'a cevaro tanto che 'e sceva pe canna e, postola 'ncoppa a n'autro lenzulo nietto, se primma 'a papara se mostraie lubreca, mo se scoperse a visinterio, che 'a digestione fece 'a parte soia. Pe 'a quale cosa 'e commà, sdegnate, vennero 'n tanta collera che, tuorto 'o cuollo a 'a papara, 'a iettaro pe 'a fenestra a na stratella che non passava, a dove se iettava 'a monnezza. Ma comme voze 'a sciorte, che dove manco te cride fa nasce' 'a fava, passaie da chella parte no figlio 'e re che ieva a caccia, dove se 'e moppe 'o cuorpo 'e manera che, dato a tene' 'a spada e 'o cavallo a no servitore, trasette a chillo vicuozzolo a scarricà 'o ventre; e, fatto c'appe 'o servizio, non trovannose carta a 'a saccocciola pe stoiarese, visto chella papara accisa 'e frisco se ne servette pe pezza. Ma 'a papara, che n'era morta, s'afferraie 'e manera cu 'o pizzo a 'e porpe d''o nigro prencepe che commenzanno a gridà 'nce corzero tutte 'e serviture e, volennola sciccà da 'a carne, non fu possibele, che s'era attaccato comme na Sarmace 'e penne a n'Ermafrodito 'e pilo. De sciorte che 'o prencepe, non potenno resiste' d''o dolore e vedenno 'e fatiche d''e serviture iettate a 'o viento, se fece portà 'm braccia a 'o palazzo riale, dove, fatto chiammà tutte 'e miedece e conferitese 'ncoppa 'a facce d''o luoco, fecero tutte 'e prove loro pe remmedià a sto azzedente, mettenno unziune, adopranno tenaglie, iettannoce porve'. Ma, vista che 'a papara era na zecca che non se scrastava pe argiento vivo, na sangozuca che non se levava pe acito, fece subito iettà no banno: che chi se confidasse levarele chillo fru-\nsciamiento 'e tafanario s'era ommo l'averria dato miezo regno e si era femmena l'averria pigliata pe moglie'. Loco te vediste 'a gente a morra a darence 'e naso! ma quanto chiù 'nce facevano remmedio chiù 'a papara stregneva e tenagliava 'o scuro prencepe, che pareva che se fossero confarfate tutte 'e rizzette 'e Galeno, l'Aforisme 'e Ipocreto e 'e remmedie 'e Mesoè contra 'a Posteriore 'e Ristotele pe trommiento 'e chillo sventurato. Ma comme voze 'a sciorte, fra tante e tante che vennero a fare sta prova 'nce arrivaie Lolla, 'a chiù peccerella d''e doie sore. 'A quale comme vedde 'a papara 'a canoscette e gridaie: «'Ntrofatella mia, 'ntrofatella!» 'A papara, che sentette 'a voce 'e chella che 'e voleva bene, lassaie subeto 'a presa e 'e corze 'n zino facennole tanta carizze e basannola, no se curanno 'e cagnà 'o culo 'e no prencepe cu na vocca 'e na villana. 'O prencepe, che vedde sta maraviglia, voze sape' comme camminava 'o fatto e, benuto 'n considerazione d''a burla d''e commà, 'e fece frustà pe 'a terra e mannà 'n ausilio e, pigliatose Lolla pe moglie' cu 'a papara 'n dote, che cacava ciento tesore, dette n'autro marito ricco ricco a Lilla e stettero 'e chiù conzolate d''o munno, a dispietto d''e commà, 'e quale, volenno chiuderle na strada a 'e recchezze che 'e mannaie 'o cielo, 'e apersero n'autra ad esse' regina, conoscenno a 'a fine che ogne 'mpiedeco è spisso iovamiento»."
  },
  {
    "text": "LI MISE TRATTENEMIENTO SECUNNO DE LA IORNATA QUINTA Cianne e Lise fratielle, l'nu ricco e l'autro povero: Lise, ped esse' povero e niente aiutato da 'o frate ricco, se parte e 'ncontra tale fortuna che se fa straricco; l'autro cerca pe 'midia 'a medesema sorte e 'e resce cossì contraria che non se pò scazzecà da na desgrazia granne senza l'aiuto 'e ll'autro frate. 'O riso che 'mattette a chella scommerzione pe 'a desgrazia d''o prencepe fu cossì spotestato che l'avette a scenne' 'a polletra ad ognuno 'e loro e se ne sarriano iute contrapuntianno rise pe fi' a 'a rosa se Cecca no avesse fatto signo che era a ll'ordine pe sbufarà 'o suio; pe 'a quale cosa fatto no sechesto a 'e bocche 'e tutte, commenzaie a dice': «È mutto da scrive' a lette' 'e catafarco che maie 'o stare zitto fece nozemiento a nesciuno: ma 'a lengua 'e certe mozzecutole, che non sanno mai dice' bene e sempre tagliano e coseno e sempre fuorfecheiano e pogneno, non te curà, ca ne cauzano bene d''a costeiune, ca a 'o scotolà d''e sacche sempre s'è visto e se vede ca dove 'o dire bene s'acchista amore ed utile, 'o dire male se guadagna nemicizia e roina. Sentite 'e che manera e me darrite no cantaro 'e ragione. Dice ch'era na vota duie frate carnale, Cianne, che steva commodo commodo comme a no conte, e Lise, che n'aveva manco 'a vita: ma quanto l'nu era povero 'e fortuna tanto l'autro era meschino d'animo, che non se sarria auzato da cacà pe refrescarele 'o spirito, tanto che 'o povero Lise, desperato, lassaie 'a patria e se 'a dette a camminà 'o munno. E tanto camminaie che na sera arrivaie cu na iornata pessima a na taverna, dove trovaie dudece giuvene sedute 'ntuorno a 'o fuoco, 'e quali, visto 'o nigro Lise tutto\naggrancato, che era adesa tisico d''o friddo, sì pe 'a staggione che era forte comme pe 'e vestite ch'erano lasche, 'o commetaro a sede' 'ncanto a 'o focolaro. 'O quale azzettato 'o 'mvito, ca ne aveva no granne abbesuogno, se mese a scarfà e, scarfannose, fu addemannato da nu 'e chille giuvene, ch'era tutto 'ngrifuto, cu na cera brosca da fare sorreie': «Che te pare, paiesano, 'e sto tiempo?». «Che me vo' pare'?», dicette Lise, «me pare ca tutte 'e mise 'e ll'anno fanno 'o debito loro; ma nui, che non sapimmo chello che addimannammo, volimmo dare legge a 'o cielo e, desideranno 'e cose a muodo nuostro no pescammo troppo a funno se sia bene o male, utele o danno chello che 'nce vene 'n crapiccio, tanto che 'o vierno quanno chiove vorriamo 'o Sole Lione, 'o mese d'agusto 'e scarricate d''e nuvole, non penzanno che, se chesto fosse, 'e stagione iarriano a capoculo, 'e semiente se perdarriano, 'e racoute iarriano a mitto, 'e cuorpe se 'ntamarriano e 'a Natura iarria a gamme 'n cuollo. Però lassammo fare a 'o cielo 'o curso suio, ca però ha fatto l'arvole: pe remmedià cu 'e legne a 'o rigore d''o vierno e cu 'e frunne a 'o caudo d''a stata». «Tu parle da Sanzone», dicette chillo giovene, «ma non me puoi già negà che chisto mese 'e marzo, dove simmo, non sia troppo 'mpertinente: cu tante ielate e chioppete, neve e grannole, viente, refole, 'int'a ll'e e tempeste e autre fruscole 'nce fa venì 'n fastidio 'a vita». «Tu dice 'o male 'e sso povero mese», respose Lise, «ma non parle già 'e ll'utile che 'nce porta, pocca isso da prinzipio, cu 'o mette' 'nanze 'a primmavera, a 'a 'gnenetazione d''e cose e, quanno maie autro, isso è causa che 'o Sole prova 'a felicità d''o tiempo presente cu farelo trasì a 'a casa d''o Montone». Appe gran gusto sto giovene d''e parole 'e Lise, perché a punto era 'o stisso mese 'e Marzo, che cu l'autre unnece fratielle era capetato a chella taverna. Pe remo-\nnerà 'a bontà 'e Lise, che non aveva saputo dire male 'e no mese tanto tristo che manco 'e pasture 'o vonno mentovà, 'e dette na bella cascetella, dicennole: «Pigliate chesta e tutto chello che t'abisogna cerca puro, che aprenno sta casciolella te 'a trovarrai 'nante». Lise cu parole granne 'e sommessione rengraziaie chillo giovene e, puostose 'a cascietta a capo comme coscino, se mese a dormì e non tanto priesto 'o Sole cu 'e pennielle d''e raggi venne a retecà 'e chiaro l'ombre d''a Notte licenziatose da chille giuvene se mise 'n cammino. Ma non fu allontanato cinquanta passe da 'a taverna che, aprenno 'a cascietella, dicette: «O bene mio e non porria avere na lettica 'nforrata 'e friso, cu no poco 'e fuoco dintro e caminasse caudo caudo pe dintro ste neve?». Non cossì priesto appe scomputo 'e dire, che comparze na lettica cu 'e lettichie', che, pigliatolo pesole pesole e puostolo dintro, isso 'e dicette che camminassero verzo 'a casa soia. E, comme fu l'ora 'e menà 'e buoffole, aperta 'a casciolella dicette: «Venga robba da magnià!», e loco te vediste sbrommà 'o bene da 'o cielo e fu tale 'o banchetto che 'gne potevano magnià diece re 'e corona. Arrivato na sera a no vosco, che non deva prattica a 'o Sole pe venì da luoche sospette, aperta 'a cascietella dicenno: «A sto bello luoco, dove sto shiummo fa contrapunte 'ncoppa 'e prete pe accompagnà 'o cantofermo d''e viente frische, io vorria reposà sta notte», e loco te vediste armà na travacca 'e scarlato fino sotto a na tenna 'e 'ncerato, cu matarazze 'e penna, coperta 'e Spagna e lenzola shioshiale-c-vola. E, demannanno da magnià, fu priesto n'ordine no repuosto d'argentaria a facce 'e no prencepe ed aparata na tavola, sotto n'autra tenna, 'e vevanne che l'adore ieva ciento miglia. Magnato che appe, iette a dormì e quanno 'o gallo, ch'è spione d''o Sole, avisaie 'o patrone ca l'ombre\nerano allentate e stracche e ca mo era tiempo, comme a sordato prattico, 'e darele a 'a coda e farene scafaccio aperta 'a cascia dicenno: «Vorria no bello vestito, perché ogge m'ha da vede' fratemo e 'e vorria fare cannavola», e 'nitto 'n fatto se vedde n'abito 'e segnore 'e velluto 'n quaranta nigro, cu vernile 'e ciammellotto russo, cu no bello picco granne 'ncoppa na nforra 'e lanetta gialla, che vedive no campo 'e shiure, e, vestutose, Lise se mettette drinto 'a lettica e arrivaie a 'a casa. Cianne, che vedennolo venì cossì sforgiuso e cu tanta commoditate, voze sape' che fortuna era stata 'a soia. 'O quale 'e contaie d''e giuvene c'aveva trovato a chella taverna e d''o presiento che l'avevano fatto, ma tenne fra 'e diente 'o descurzo passato cu chillo giovene. Cianne no vedde l'ora 'e lecenziarese da 'o frate, dicennole che iesse a riposà, ch'era stracquo, e subeto se mese pe 'e poste. Arrivaie a chella taverna dove, trovato 'e medesime giuvene, se mese a chiacchiarà cu loro e fattole chillo giovene 'a medesema 'nterrogazione, che 'e pareva 'e sto mese 'e marzo, isso, aprenno tanto 'e cannarone, commenzaie a dire: «O che dio 'o sconfonna sto mese marditto, nemico d''e 'nfranzesate, odiuso d''e pecorà, 'ntrovolamiento 'e ll'umure, scasamiento d''e cuorpe! mese che, volenno annonzià quarche roina a n'ommo, se 'e dice: và, ca marzo te n'ha raso!; mese che, quanno vuoi dare a nu 'o titolo maggiore 'e presentuso, se 'e dice: che cura 'e marzo!; 'nsomma è no mese che sarria 'a fortuna d''o munno, 'a ventura d''a terra, 'a recchezza 'e ll'uommene se 'e fosse sborrato 'a chiazza d''a squatra d''e fratielle». 'O mese 'e Marzo, che se sentette fare sta lavata 'e capo da Cianne, sfarzai 'a cosa fino a 'a matina, cu penziero d''e 'nzoccà 'o bello trascurzo. E volennose Cianne partì, 'e dette no bello scorriato dicennole: «Sempre che te vene desederio 'e quarcosa, e tu dì:\nscorriato, dammene ciento!, e vederrai perne 'nfilate a 'o iunco». Cianne, rengraziato 'o giovene, accomenzaie a toccà 'e sperone e no voze fare prova d''o scorriato fin che n'arrevaie a 'a casa soia, dove, a pena puosto 'o pede, trasette a na cammara segreta pe conzervà 'e denà che sperava da 'o scorreiato, a 'o quale dicette: scorreiato, dammene ciento!». E 'o scorreiato se non ce ne deze dì che torna pe 'o riesto, facenno contrapunto 'e compositore 'e musica pe 'e gamme e pe 'a facce, 'e manera che a 'e strille corze Lise e, vedenno ca 'o scorreiato non se poteva tene', ca faceva comme a cavallo scapolo, aperze 'a cascetella e 'o facette fermà. E, demannato Cianne che l'era successo, 'ntese 'a storia e 'e dicette che non se lamentasse d'autro che 'e se medesemo, che se aveva cacato da se stisso 'o male comme a turdo e che aveva fatto comme a 'o cammillo, che, desideranno avere 'e corna, perdette l'aurecchie. Ma che 'mezzasse n'autra vota a tene' frieno a 'a lengua, 'a quale è stata 'a chiava che l'aveva apierto 'o magazeno 'e sta desgrazia, perché se isso diceva bene 'e chillo giovene correva fuorze 'a medesima fortuna. Tanto chiù ca 'o dire bene è na mercanzia che non costa niente e sole avanzà guadagno che non se crede. A l'utemo 'o conzolaie che non cercasse chiù commodità 'e chello che l'aveva dato 'o cielo, ca 'a cascetta soia vastava a 'nchì a scafaccio trenta case d'avare e ca isso sarria stato patrone 'e tutto 'o bene suio, perché a l'ommo liberale 'o cielo 'e è tesoriero e ca, sì be' n'autro frate l'averria 'n savuorrio pe 'a canetate che l'aveva usata 'int''e miserie soie, tuttavota penzava ca 'a meschenezza soia era stato 'o viento prospero che l'aveva portato a sto puorto e perzò ce ne voleva avere grazia ed aveva anemo 'e recanosce' sto piace'. Sentute ste cose Cianne 'e cercaie perdonanza d''o 'nzamorramiento passato e, fatta na lega 'e poteca, se\ngaudettero 'nsiemme 'a bona ventura e da l'ora 'nante Cianne dicette bene d'ogni cosa, pe trista che fosse, ca 'o cane scaudato d'acqua cauda have sempre paura d''a fredda»."
  },
  {
    "text": "PINTO SMAUTO TRATTENEMIENTO TERZO DE LA IORNATA QUINTA Betta recusa 'e vole' marito; a ll'utemo se ne 'mpasta nu 'e mano soia ed, essennole arrobbato da na regina, dapo' mille travaglie 'o trova e, cu grann'arte recuperatolo, se 'o reporta a 'a casa. Avenno scomputo 'o cunto Cecca, che piacchette stremamente a tutte, Meneca, che steva a cavalletto pe sparà 'o suio, visto che stevano cu l'aurecchie appezzute pe sentì cossì parlaie: «Fu sempre chiù defficele a ll'ommo 'o conservà l'acchistato che l'acchistà 'e nuovo: perché 'int'a ll'nu concorre 'a Fortuna, che spesse vote aiuta 'e 'niostizie, ma 'int'a ll'autro 'nce vole sinno. Però se vede pe 'o chiù persona che n'ha trascurso saglì dov'è 'o bene, ma pe carestia 'e 'nciegno vrociolarene a bascio, comme da 'o cunto che ve dirraggio, si site comprennuoteche, porrite chiaramente vede'. Era na vota no mercante che aveva na figlia uneca e sola, 'a quale desiderava grannemente 'e vede' maretata, ma, pe quanto tastiava sto liuto, 'a trovava ciento miglia lontano da 'e recercate soie, pocca sta capo sbentata comm'a scigna d''e femmene odiava 'a coda e comm'a territorio vannuto e caccia reservata negava 'o commerzio d'ogn'ommo e voleva sempre feria a 'o tribunale suio, sempre vacanza a 'e scole, sempre feste 'e corte a 'o banco, tanto che 'o patre ne steva 'o chiù affritto e desperato d''o munno. Ed, occorrenno 'e ire a na fera, dicette a 'a figlia, che se chiammava Betta, che desiderava che 'e portasse a 'o retuorno ed essa 'e decette: «Tata mio, se me vuoi bene, portame no miezo cantaro 'e zuccaro 'e Palermo e miezo d'ammennole ambrosine, cu quatto o sei fiasche d'acqua d'adore e no poco 'e musco e d'ambra, portanno-\nme perzì na quarantina 'e perne, dui zaffì, no poco 'e granatelle e rubini, cu no poco d'oro filato e 'ncoppa tutto na mattara e na rasora d'argiento». 'O patre se maravegliaie 'e sta addemanna stravagante, puro, pe non contradì a 'a figlia, iette a 'a fera e tornaie portannole puntualemente quanto aveva cercato. 'A quale, avuto cheste cose se 'nchiuse dintro na cammara e commenzaie a fare na gran quantità 'e pasta d'ammennole e zuccaro, 'mescata cu acqua rosa e sprofummo e commenzaie a fare no bellissimo giovene, a 'o quale fece 'e capille 'e fila d'oro, l'uocchie 'e zaffì, 'e diente 'e perne, 'e lavra 'e robine e 'e dette tanta grazia che no 'e mancava se no 'a parola. 'A quale cosa fatto, avenno sentuto dice' ca n'autra statua a 'e prieghe 'e no certo re 'e Cipro deventaie viva, tanto pregaie 'a dea d'ammore che 'a statua commenzaie ad aprì l'uocchie e, renforzanno 'e preghe', se mese a shiatà e dapo' 'o shiato scettero 'e parole, e scioglienno a ll'utemo tutte 'e membra, commenzaie a camminà. Betta, cu n'allegrezza granne chiù che s'avesse guadagnato no regno, l'abbracciaie e basaie e, pigliatolo pe 'a mano, 'o portaie 'nanze 'o patre dicennole: «Tata, 'gnore mio, sempre avite ditto ca stivevo goliuso 'e vedereme maritata e io, pe contentareve me l'aggio sciuto secunno 'o core mio». 'O patre, che vedde scire da 'a cammara d''a figlia sto bellissimo giovene che n'aveva visto trasì, remase attoneto e, vedenno tanta bellezza che se poteva pagà no grano pe testa a mirarelo, se contentaie che se facesse sto matremonio, facennose na festa granne dove, fra l'autre che 'nce vennero, 'nce capitaie na gran regina scanosciuta, 'a quale visto 'a bellezza 'e Pinto Smauto, che cossì 'e deze nomme Betta, se ne 'ncapricciaie d'autro che 'e baia. E perché Pinto Smauto, che n'aveva tre ora che aveva apierto l'uocchie a 'e malizie d''o munno, non sapeva 'ntrovolà l'acqua, accompagnaie pe fi' a 'e scale 'e fo-\nraste' ch'erano venute a 'norà 'e nozze, che cossì l'aveva ditto 'a zita, e, facenno 'o stisso cu chella segnora, essa pigliatolo pe 'a mano 'o trasportaie chiano chiano fi' a 'a carrozza a sei cavalle che teneva a 'o cortiglio, dove tiratolo drinto fece toccà a 'a vota d''e terre soie, dove 'o nsemprece 'e Pinto Smauto, non sapenno che l'era socciesso, 'e deventaie marito. Betta, aspettatolo no piezzo né vedennolo chiù compare', mannaie a bascio a 'o cortiglio si fosse a parlà cu quarche perzona, fece saglì a ll'astraco si 'nce fosse iuto a piglià airo, s'affacciaie a 'o necessario si fosse iuto a dare 'o primmo tributo a 'a necessità d''a vita; ma, non trovannolo, subeto se 'magenaie ca ped esse' tanto bello l'era stato arrobbato, e fatto iettà 'e solite banne, né comparenno nesciuno a revelarlo, facette resoluzione 'e irelo cercanno pe tutto 'o munno stravestuta da poverella. E, puostose 'e sta manera a cammenà, dapo' quarche mese arrivaie a 'a casa 'e na bona vecchia, che 'a recettaie cu granne amore; e, 'ntiso 'a desgrazia 'e Betta e vedenno 'e chiù ch'era prena, n'avette tanta compassione che 'e 'mezzaie tre parole: 'a primma, tricche varlacche, ca 'a casa chiove; 'a seconna, anola tranola, pizze fontanola; 'a terza, tafar'e tammurro, pizze 'ngongole e cemmino, decennole che 'e iesse decenno a tiempo d''o chiù granne abbesuogno, ca ne cacciaria gran beneficio. Betta, sì be' restaie maravigliata 'e sto presiente 'e vrenna, perzò decette fra se stessa: «Chi te sputa 'n canna non te vo' vede' muorto e chi piglia non secca, ogne picca iova; chi sa che bona fortuna se 'nchiude drinto a sse parole?». E cossì decenno, rengraziato 'a vecchia, se mese a cammenà. E, dapo' luongo viaggio, arrivato a na bella cettà chiammata Monte Retionno se ne iette deritto a 'o palazzo riale, dove cercaie, pe l'ammore d''o cielo, no poco 'e recietto a 'a stalla, ped esse' vecina a 'o partoro.\n'A quale cosa sentuto da 'e dammecelle 'e corte, 'e fecero dare na cammarella 'miezo 'e scale, dove stanno 'a negrecata vedde passà Pinto Smauto, pe 'a quale cosa appe tanta allegrezza che fu 'm ponta 'm ponta a sciulià dall'arvolo d''a vita. Ma, perché se trovava a tanta necessitate, voze fare prova d''a primma parola dettale da 'a vecchia; e cossì, decenno tricche varlacche, ca 'a casa chiove, se vedde compare' 'nante no bello carruocciolo d'oro 'ncrastato tutto 'e gioie, 'o quale ieva da se stisso pe 'a cammara, ch'era no spanto a vede'. 'A quale cosa visto da 'e dammecelle, 'o dicettero a 'a regina che, senza perde' tiempo, corze a 'a cammara 'e Betta e, veduto sta bella cosa, 'e dicette si 'gne 'o voleva venne', che l'averria dato quanto sapeva addemannà. 'A quale respose, che si be' era pezzente, stimava chiù 'o gusto suio che tutto l'oro d''o munno e però si voleva 'o carruocciolo, l'avesse fatto dormì na notte cu 'o marito. 'A regina restaie maravigliata d''a pazzia 'e sta poverella, che ieva tutta perogliosa e pe no capriccio voleva dare tanta recchezza, e fece preposito 'e zeppoliarene sto buono voccone e, addobbianno Pinto Smauto, facesse 'a poverella contenta e male pagata. E venuta 'a Notte, quanno esceno a fare mostra 'e stelle d''o cielo e 'e lucciole d''a terra 'a regina, dato l'addormio a Pinto Smauto, 'o fece corcà a canto a Betta; 'o quale tanto faceva quanto l'era ditto, né cossì priesto fu iettato 'ncoppa 'o matarazzo che se mese a dormì comme a no ghiro. Betta negrecata, che penzava chella notte 'e scontà tutte l'affanne passate, vedenno ca non c'era audienzia ped essa, commenzaie a lamentarese fore 'e mesura, remproverannole tutto chillo che aveva fatto pe causa soia. E non chiuse mai vocca l'addolorata e n'aperze mai uocchie l'addormentato, ficché no scette 'o Sole cu l'acqua 'e spartì a separà l'ombra da 'a luce, quanno 'a regina scese a bascio e se\npigliaie pe mano Pinto Smauto, decenno a Betta: «Già sì contenta?». «Tale contento puozze avere tutto 'o tiempo d''a vita toia», respose sotto lengua Betta, «pocca aggio passato accossì male notte che me ne allecorderaggio pe quarche iuorno». Ma, non potenno resiste', 'a negra voze fare 'a seconna prova d''e seconne parole e, decenno anola tranola, pizze fontanola, vedde compare' na gaiola d'oro cu no bellissimo auciello fatto 'e prete preziose e d'oro, che cantava a facce 'e no rossegnuolo. 'A quale cosa visto 'e dammecelle, e referutole a 'a regina, 'o voze vede'; e, fattole 'a stessa addemanna che l'aveva fatto d''o carruocciolo e respuostole Betta 'o stisso c'aveva respuosto 'a primma vota, 'a regina, c'aveva allommato e ammascato 'a corriva, prommese 'e farela dormì cu 'o marito. E, pigliatose 'a gaiola cu l'auciello e venuto 'a notte, dette 'o soleto addormio a Pinto Smauto e 'o mannaie a dormì cu Betta a 'a stessa cammara dove aveva fatto armà no bello lietto. 'A quale, vedenno che dormeva comm'a scannato, commenzaie a fare 'o stisso lamiento, decenno cose che averria muoppeto a compassione na preta selece e, lamentannose e chiagnenno e sciccannose tutta, passaie n'autra notte 'mottonata 'e tormiento. E comme fu iuorno scese 'a regina a pigliarese 'o marito e lassaie 'a negrecata Betta fredda e ielata, che se magnaie 'e mano a diente d''a burla che l'era stata fatta. Ma, scenno 'a matina Pinto Smauto pe ire a cu ll'ere quatto fico a no giardino fore 'a porta d''a cetate, se l'accostaie no scarpe-vecchie, che steva a muro a muro cu 'a cammara 'e Betta, 'o quale n'aveva perduto parola 'e quanto essa aveva ditto e referette 'e punto 'm punto 'o trivolo, 'o sciabacco e 'e lamentaziune d''a sfortunata pezzente. 'A quale cosa sentuta 'o re, che già commenzava a mutà sinno, se 'magenaie comme potesse passà sto negozio e penzaie che si n'autra vota 'e venesse\nfatto d'esse' mannato a dormì cu 'a poverella non s'averria vevuto chello che 'e faceva dare 'a regina. Ora, volenno Betta fare 'a terza prova e decenno 'e terze parole tafaro e tammurro, pizze 'ngongole e cemmine, ne scettero na mano 'e panne 'e seta e d'oro e 'e fasce ragamate cu na concola d'oro, che 'a regina stessa n'averria potuto mette' 'nsieme cossì belle galantarie. 'E quale cose allommate da 'e dammecelle ne fecero avisata 'a patrona, 'a quale trattaie d'averele comm'avea fatto 'e ll'autro e, avuto 'a medesima resposta da Betta, che si 'e voleva avesse fatto dormì 'o marito cod essa, 'a regina, decenno fra se stessa: «Che 'nce perdo a contentà sta pacchiana pe cacciarele da sotto ste belle cose?» e, pigliatose tutte ste ricchezze che l'offerse Betta comme 'a Notte comparse 'e sero, essennole lichidato 'o strommiento pe 'o debeto contratto cu 'o suonno e 'o repuoso dette l'addormio a Pinto Smauto. Ed isso, tenennolo 'mocca e fatto fenta 'e ire a scarrecà 'a vessica, 'o iettaie dinto a na cammara e, iutose a corcà a canto a Betta, essa commenzaie a fare 'a stessa canzone, decenno comme l'avea 'mpastato cu 'e mano soie 'e zuccaro e ammennole, comme l'avea fatto 'e capille d'oro e l'uocchie e 'a vocca 'e perne e prete preziose e comme l'era debetore d''a vita datale da 'e d''e pe 'e preghe' soie e, utemamente, comme l'era stato arrobbato e essa, grossa prena, l'era iuta cercanno cu tante stiente che 'o cielo ne guarde ogne carne vattiata. E, 'e chiù, comme avea dormuto dui autre notte cod isso, e dato 'n cagno dui tesore, e n'avea potuto avere na parola schitto, tale che chesta era l'utema notte d''e speranze soie e l'utemo termene d''a vita. Pinto Smauto, che steva scetato, sentuto ste parole e allecordatose comme no suonno 'e chello ch'era passato, l'abbracciaie e conzolaie comme meglio seppe. E perché 'a Notte era sciuta cu 'a mascara negra a portà 'o ballo d''e stelle s'auzaie chiano chiano e, trasuto\ndinto 'a cammara d''a regina, che steva sprofonnata 'int''o suonno, se pigliaie tutte 'e cose che n'avea zeppoliato a Betta e tutte 'e gioie e tornise ch'erano dinto 'o scrittorio, pe sodesfarese d''e travaglie passate. E tornato a 'a moglie', se ne partettero a ll'ora stessa e tanto camminaro ficché scettero da 'e confine 'e chillo regno, dove se reposaie tanto a no buono alloggiamento che Betta scette a luce cu no bello mascolo. E levata che fu da 'o lietto s'abbiaro a 'a vota d''a casa d''o patre, dove 'o trovaro sano e vivo, c'a 'o gusto 'e revede' 'a figlia deventai comme figliulo 'e chinnece anne; e 'a regina, non trovanno né 'o marito né 'a pezzente né 'e gioie, se scieccaie tutta a pilo 'mierzo, a 'a quale non mancaie chi dicette: chi gabba, non se doglia s'è gabbato»."
  },
  {
    "text": "LO TURZO D'ORO TRATTENEMIENTO QUARTO DE LA IORNATA QUINTA Parmetella, figlia 'e no vellano povero, 'ncontra na bona fortuna, ma, pe troppo curiosità, 'e scappa da 'e mano e, passato mille travaglie, trova 'o marito 'n casa d''a mamma, ch'era n'orca e, passate pericole granne, se gaudeno 'nsiemme. 'Nce fu chiù d'na c'averria pagato no dito d''a mano c'avesse avuto sta virtù 'e farese no marito o moglie' a voglia soia; e particolarmente 'o prencepe, che s'averria veduto na pasta 'e zuccaro a canto dove se trovava na massa 'e venino. Ma, venenno 'o iuoco d''o tuocco a Tolla, essa non aspettaie 'a 'ssecuzione pe pagà sto debeto, ma cossì decette: «L'esse' 'a perzona sopierchio coriosa e 'o vole' troppo soprassape' porta sempre 'o miccio a 'a mano pe dare fuoco a 'a monezione d''e fortune soie e spisso spisso chi cerca 'e fatte d'autro sgarra 'e cose propie e 'o chiù d''e vote chi scava troppo curioso luoche pe trovà tesore trova quarche chiaveca dove 'nce schiaffa 'e facce: comme soccesse a na figlia 'e n'ortolano, d''a manera che secoteia. Era na vota n'ortolano, 'o quale, essenno poveriello poveriello che pe quanto sudava a faticà non poteva scire da pane a venne', accattaie tre porchette a tre figliole femmene che aveva, azzò, crescennole, se trovassero quarcosa pe dotecella. Pascuzza e Cice, ch'erano 'e chiù granne, portaro a pasce' 'e loro a no bello pascone, ma non vozero che Parmetella, ch'era 'a figliola chiù picciola, iesse cu loro, cacciannola azzò iesse a pasce' a quarch'autra parte. 'A quale, portanno l'animaluccio suio pe dintro no vosco, dove se facevano forte l'ombre contra l'assaute d''o Sole e arrivata a no certo pascolo 'miezo a 'o quale\ncorreva na fontana, che tavernara d'acqua fresca 'mitava cu lengua d'argiento 'e passaggie' a beve' na meza, trovaie no cierto arvolo cu 'e frunne d'oro, d''e quale pigliatone na 'a portaie a 'o patre, che cu n'allegrezza granne 'a vennette chiù 'e vinte ducate, che 'e vastaro ad appilà quarche pertuso. E demannata dove l'avesse trovata, dicette: «Piglia, messe' mio, e non cercà autro, si non vuoie guastà 'a sorte toia!». E, tornato 'o iuorno appresso, fece 'o medesimo e tanto continuaie a sfronnà chill'arvolo che restaie spennato, comme si avesse recevuto 'o sacco da 'e viente. Passato l'autommo e addonatose ca st'arvolo aveva no gran turzo d'oro, 'o quale non se poteva sciccà cu 'e mano, iette a 'a casa soia e, tornata cu n'accetta, se pose a scauzà 'ntuorno 'ntuorno 'o pedale 'e ll'arvolo e, auzato comme meglio potte 'o turzo, 'nce trovai sotto na bella scala 'e porfeto, pe 'a quale essa, che era coriosa fore 'e mesura, scennette a bascio e, camminato pe na gran cava futa futa, trovaie na bella chianura 'int''a quale era no bellissemo palazzo, che no scarpisave autro c'oro ed argiento, né te deva autro 'n facce che perne e prete preziose. E, miranno Parmetella comme 'nsallanuta sti belle sfuorge, né vedenno perzona nesciuna mobele dintro a cossì bello stabele, trasette dintro na cammara dov'era na mano 'e quatre 'int''e quale se vedevano pente tanta belle cose e particolarmente 'a 'gnoranza 'e n'ommo stimato sapio, l'ignustizia 'e chi teneva 'e belanze e l'aggravie vennecate da 'o cielo, cose da fare strasecolà cossì parevano vere e vive, dintro 'a quale cammara trovaie na bella tavola apparecchiata. Parmetella, che se senteva sonà 'e stentine, non vedenno perzona nesciuna se mese a tavola comm'a no bello conte a smorfì. Ma, stanno a 'o meglio d''o mazzecà, eccote trasì no bello schiavo, 'o quale dicette:\n«Ferma, non te partì, ca te voglio pe moglie' e farete 'a chiù felice femmena d''o munno!». Parmetella, si be' filaie sottile pe 'a paura, tutta vota a sta bona prommessa pigliaie core e, contentatose 'e chello che voze 'o schiavo, 'e fu subeto consignata na carrozza 'e diamante, tirata da quatto cavalle d'oro cu l'ascelle 'e smeraude e robine, che 'a portavano volanno ped aiero azzò se pigliasse spasso, e 'e foro date pe servizio d''a perzona soia na mano 'e scigne vestute 'e tela d'oro, che subeto 'ncignannola da capo a pede 'a mesero 'n forma 'e ragno, che pareva propio na regina. Ma, venuta 'a notte quanno 'o Sole, desideruso 'e dormì a 'e ripe d''o shiummo 'e ll'Innia senza tavane, stuta 'o lumme 'o schiavo 'e dicette: «Bene mio, si vuoi fare 'a nonna, corcate a sto lietto, ma, comme si 'ncaforchiata dintro a 'e lenzola, stuta 'a cannela e stà 'n cellevriello a fare chello che te dico, si non vuoi sgarrà 'o filato». 'E quale cose fatto Parmetella se mese a dormì; ma non appe accossì priesto appapagnato l'uocchie che 'o cargiumma, deventato no bellissemo giovane, se 'e corcaie a lato ed essa, scetatose e sentennose cardà senza pettene 'a lana, appe a morì atterruta; ma, visto che 'a cosa se redoceva a guerra cevile, stette ferma a 'e botte. Ma 'nante che scesse l'Arba a cercà ova fresche pe confortà 'o vecchiariello 'nammorato suio 'o schiavo sautaie da 'o lietto e tornaie a ripiglià 'a petena soia, lassanno Parmetella assai goliosa 'e sape' quale cannaruto s'aveva sorchiato l'uovo primmarulo 'e cossì bella pollanca. Ma, ionta l'autra notte e corcatose e stutato 'e cannele comme aveva fatto 'a sera 'nanze, ecco se ne venne a 'o soleto 'o bello giovane a corcareselle a lato. 'O quale, dapo' che fu stracco 'e iocolià essennose puosto a dormì, essa deze 'e mano a no focile che s'aveva apparecchiato e, allummato l'esca, dette fuoco a 'o zorfariello\ne, appicciato 'a cannela, auzaie 'a coperta e vedde l'ebano tornato avolio, 'o caviale latte e natte e 'o carvone cauce vergene. A 'e quale bellezze stanno a canna aperta a tene' mente e contempranno 'a chiù bella pennellata c'avesse dato mai 'a Natura 'ncoppa 'a tela d''a maraveglia, scetatose 'o bello giovene commenzaie a iastemmà Parmetella, decenno: «Ohimè, ca pe causa toia aggio da stare sette autre anne a sta penetenzia mardetta, mentre cu tanta curiositate haie voluto dare 'e naso a 'e secrete miei! ma và, curre, scapizzate, che non puozze pare' e torna a 'e pettolelle, pocca n'hai conosciuto 'a sciorte toia!». Cossì decenno squagliaie, comm'argiento vivo. 'A negra, fredda e ielata, vascianno 'a capo 'nterra scette da chella casa e, comme fu arrivata fora 'a grotta, scontraie na fata che 'e dicette: «O figlia mia, quanto me chiagne l'arma d''a desgrazia toia! tu vaie a 'o macello, dove passarrà pe 'o Ponte d''o capillo sta negra perzona! perzò, pe arremmedià a 'o pericolo tuio, piglia ste sette fusa, ste sette fico e st'arvariello 'e mele e ste sette para 'e scarpe 'e fierro e cammina tanto senza fermarete mai ficché se strudeno, che vederrai 'ncoppa a no gaifo 'e na casa sette femmene che starranno a filà da 'ncoppa a bascio cu 'o filo arravogliato a ll'ossa 'e muorte. E tu sai che buoi fare? statte bello accovata e, guatto guatto, comme scenne a bascio 'o filo e tu levane l'uosso ed attaccance 'o fuso ontato 'e mele cu 'a fico 'n cagno 'e vertecillo, perché tirannole ad auto e sentenno 'o doce dirranno: Chi m'have addociuto 'a mia voccuccia, 'e sia addociuta 'a soa ventoruccia! E dapo' ste parole na, appriesso l'autra diranno: O tu, che m'hai portato ste cose duce, lassate vede'! E tu respunnerrai: Non voglio, ca me mance! E chelle dirranno: Non te magno, se dio me guarda 'a cocchiara! E tu 'mponta 'e piede e stà tosta e esse secotaranno: Io non te mancio, se dio me guarde 'o spito! E tu sauda, comme te radisse. Et\nesse leprecarranno: Io non te magno, se dio me guarde 'a scopa! E tu non 'e crede' zubba e si decesse: Non te magno, se 'o cielo me guarde 'o cantaro!, e tu chiude 'a vocca e non pipetà, ca te farriano vacoà 'a vita. All'utemo dirranno: Se dio me guarde Truone-e-lampe, ca non te mancio!, tanno tu saglie ad auto, e tremma secura ca non te farranno male». 'Ntiso chesto Parmetella commenzaie a cammenà pe valle e pe munte, tanto che 'e scarpe 'e fierro 'ncapo 'e sette anne se strudettero. Et arrivata a no gran casone, dov'era na loggetta sciuta 'nfore, vedde 'e sette femmene che felavano e, fatto chello che l'aveva conzigliato 'a fata, dapo' mille guattarelle e covarelle, essa a ll'utemo, fatto 'o ioramiento 'e Truone-e-lampe, fattose vede' sagliette ad auto, dove tutte sette 'e decettero: «O cana tradetora, tu sì 'a causa che fratemo sia stato sette e sette anne drinto 'a grotte, lontano da nui, 'n forma 'e schiavo! ma non te corà, ca se haie saputo farence cu 'o ioramiento no sechestro a 'a canna, cu 'a primma accasione scunte 'o nuovo e 'o viecchio! ora sai che buoi fare? accovate dereto a chella mattara e, comme vene mamma nostra, 'a quale senz'autro te 'nnorcarria, tu 'e va retomano e afferrale 'e zizze, che 'e tene comm'a bisaccie dereto 'e spalle, e tira quanto puoie né lassà mai ficché non iure pe Truone-e-lampe 'e non farete male». 'A quale cosa fatto da Parmetella, dapo' avere iorato per 'a paletta d''o fuoco, pe 'o preolillo, pe 'o pagese, pe 'o trapanaturo, pe 'a rastellera, iorai pe Truone-elampe ed essa lassaie 'e zizze e se fece vede' a ll'orca, 'a quale 'e dicette: «Haime no cauce! ma sorca deritto, tradetora, ca cu 'a primma chioppeta te ne faccio portà a 'a lava!». E, cercanno cu 'e sproccole l'accasione 'e scrofoniaresella, no iuorno pigliaie dudece sacche 'e legumme confose e mescolate 'nsiemme, ch'erano cice' chiechierchie pesielle nemmiccole fasule fave rise e lopine, e\n'e dicette: «Tradetora, te', piglia ste legumme e scigliele 'e manera che ognuna stia spartata dall'autra, che se pe stasera non so' fatte io me te 'nnorco comm'a zeppola 'e tre caalle!». 'A povera Parmetella, sedutase a pede 'e sacche, deceva chiagnenno: «Mamma mia bella, o quanto me sarrà 'ntorzato 'o turzo d'oro! chesta è 'a vota che sarrà speduto 'o hiaieto mio! pe vede' na facce negra tornata ianca sto core negrecato è tornato mappina! ohimè so' fosa, so' speduta, non c'è chiù remmedio, me pare ad ora ad ora 'e 'nchì 'o cannarone 'e chell'orca fetente! né 'nc'è chi m'aiuta, no 'nc'è chi me conziglia, né 'nc'è chi me conzola!». Ora, mentre faceva 'o sciglio, eccote compare' comm'a no lampo Truone-e-lampe, 'o quale aveva fornuto l'asilio d''a mardezzione che 'e fu data. 'O quale, si be' steva 'ncagnato cu Parmetella, puro 'o sango non poteva farese acqua e, vedennole fare sto sciabacco, 'e dicette: «Tradetora, ched hai che chiagne?». Ed essa 'e contaie 'o male trattamiento d''a mamma e 'o fine suio, che era 'e cacciarene 'e picciole e 'norcaresella. A 'a quale respuose Truone-e-lampe: «Susete e piglia core, ca non sarrà quanto se dice!», e, tutto a no tiempo, sparpoglianno tutte 'e legumme pe terra, fece nasce' no delluvio 'e formiche, 'e quale subeto commenzaro ad ammontonà spartatamente tutte 'e legumme, tanto che Parmetella, recogliennole ogn'na da simmeto, ne 'nchiette 'e sacche. E venuta l'orca e trovato 'o servizio fatto s'appe a desperà, decenno: «Chillo cane 'e Truone-e-lampe m'ha fatto sto bello servizio, ma tu me pagarraie 'o sfriddo: e perzò piglia ste facce 'e cocetrigno, che songo pe dudece matarazze, e fa che pe stasera siano chine 'e penne, autramente ne faccio 'a chianca!». 'A negra, pigliatose 'e facce e sedutose 'n terra, commenzaie a fare autro che riepeto, martoriannose tutta e\nfacenno doi fontane 'e ll'uocchie, quanno comparze Truone-e-lampe e 'e dicette: «Non chiagne', tradetora! lassa fare a sto fusto, ca te caccio a puorto. Perzò scapillate sta capo, spanne 'e facce 'e matarazzo 'n terra e commenza a chiagne' e a trevolià, strillanno ch'è muorto 'o Re 'e ll'aucielle e vide che ne soccede». Cossì fece Parmetella ed ecco na nuvola d'aucielle che scorava l'aiero, 'e quale sbattenno l'ascelle facevano cade' a cuoffo a cuoffo 'e penne, tanto che 'manco termene 'e n'ora foro chine 'e matarazze. E venuta l'orca e visto 'o fatto 'ntorzai 'e manera che schiattava pe shianche, decenno: «Truone-e-lampe m'ha pigliato a fruscià, ma sia strascinata a coda 'e scigna s'io non 'a cu ll'o a passo dove non pozza scappà!». Cossì decenno dicette a Parmetella: «Curre, vrociola a 'a casa 'e sorema e dì che me manne 'e suone, perché aggio 'nzorato Truone-e-lampe e volimmo fare na festa 'e re». Dall'autra parte mannaie a dice' a 'a sore che, venenno tradetora a cercà 'e suone, l'accedesse subeto e 'a cocinasse, ca sarria venuta a magnà 'nziemme cod essa. Parmetella, che se vedette commannà servizie chiù liegge, se rallegraie tutta, credennose che fosse commenzato ad addocirese 'o tiempo oh quanto songo stuorte 'e iodizie omane! ma, trovato pe 'a strata, Truone-elampe vedennola ire 'e buon passo 'e decette: «Dove sì abbiata, scura tene? non vide ca vaie a 'a chianca e te fraviche da te 'e cippe, t'ammole tu stessa 'o cortiello, tu stessa te stiempe' 'o venino, ca sì mannata a ll'orca, perché te gliotta? ma siente e non dubità: pigliate sta panella, sto mazzo 'e fieno e sta preta e, comme arrivarraie a 'a casa 'e ziama, vì ca truove no cane corzo 'o quale venarrà abbaianno pe mozzecarete e tu dalle sta panella, ca l'appile 'a canna. Passato 'o cane trovarrai no cavallo scapolo, che venarrà pe darete a cauce e scarpisarete e tu dalle sto fieno, ca 'e 'mpasture 'e piede. All'utemo trovarrai na porta che sempre sbatte: e tu pontellala cu sta\npreta, ca 'e lieve 'a furia. Saglie po ad auto, ca truove l'orca, cu na peccerella 'm braccio c'have allommato no furno pe te 'nce arroste', 'a quale te dirrà: «Tiene sta criatura, e aspetta quanto vao suso a piglià 'e suone»; ma sacce ca se va a ammolà 'e zanne pe te squartà a piezze a piezze. E tu iettanno 'a fegliola dintro a 'o furno senza pietà, ca è carne 'e orco, pigliate 'e suone che stanno dereto 'a porta e sbigna fore 'nante che torna l'orca, ca si no sì speduta. Ma avierte ca stanno dintro na scatola, 'a quale non aprì si non vuoie avere guaie e catalaie». E fatto Parmetella quanto 'e consigliaie 'o 'nammorato, a 'o tornà che facette cu 'e suone aperse 'a scatola e lloco te vediste volà da ccà no frauto, dallà na ciaramella, da na parte na zampogna, dall'autra no chiucchiero, facenno pell'aiero mille sciorte 'e suone e Parmetella appriesso sciccannose tutta 'a facce. Fra chisto miezo scette l'orca e, non trovanno Parmetella, s'affacciaie a na fenestra gridanno a 'a porta: «Scamazza sta tradetora!». E 'a porta respose: «Non voglio fare male a 'a sbentorata, ca m'have pontellata!». E l'orca gridaie a 'o cavallo: «Scarpisa sta malantrina!». E 'o cavallo respose: «No 'a voglio scarpisà, ca m'ha dato 'o fieno a rosecà!». E l'orca chiammaie finalmente 'o cane decenno: «Mozzeca sta vigliacca!». E 'o cane respose: «Lassala ire 'a poverella, ca m'ha dato 'a panella!». Ora mo Parmetella, che ieva vocetianno dereto 'e suone, scontraie Truone-e-lampe 'o quale 'e fece na bona 'mbrosoliata decenno: «O tradetora, non vuoi propio 'mezzà a 'e spese toie che pe sta 'mardetta coriosità sì a 'o stato dove te truove?». Cossì decenno chiammaie a sisco 'e suone e 'e tornaie a 'nchiude' a 'a scatola, decennole che 'e portasse a 'a mamma. 'A quale, comme 'a vedde, gridaie ad auta voce: «O sciorte crodele, perzì sorema m'è contraria, che non m'ha voluto dare sto contento!».\nVenette fra sto tiempo 'a zita novella, ch'era na peste, na gliannola, n'arpia, na malombra, nasorchia, mossuta, cefescola, votta-crepata, tutta teseca, che cu ciento shiure e frascune pareva taverna aperta 'e nuovo. A 'a quale 'a sogra fece no gran banchetto e, perché aveva male fele, fece apparecchià 'a tavola vicino a no puzzo, dove mese 'e sette figlie cu na 'ntorcia ped nu 'mano, dannone doi a Parmetella, facennola sede' 'ncoppa l'urlo d''o puzzo cu designo che, venennole suonno, tommoliasse a bascio. Ora, mentre 'o magnà ieva e beneva e commenzavano a scaudarese 'e sanghe, Truone-e-lampe, che steva comm'a 'a zita che male 'nce venne, dicette a Parmetella: «O tradetora, me vuoi bene?». E essa respose: «Fi 'ncoppa a ll'astraco!». E chillo leprecaie: «Si me vuoi bene, damme no vaso!». E essa: «Dio me ne scanze, arrasso sia! bona robba che te canta appriesso 'o cielo te 'a mantenga da ccà a ciento anne, cu sanetate e figlie mascole!». E 'a zita respose: «Ben se pare ca sì na sciaurata, si campasse ciento anne, che fai 'a schifosa 'e vasà no giovene cossì bello ed io, pe doi castagne, me lassai vasà a pezzechille da no pecoraro!». 'O zito, che sentette sta bella prova, fece bottune e 'ntorzaie comm'a ruospo, che se l'annozzaie 'o magnà 'ncanna; tutta vota fece d''a trippa corazzone e gliottette sto pinolo, cu penziero 'e fare appriesso 'e cunte e saudà sta partita. Ma, levato 'e tavole, ne mannaie 'a mamma e 'e sore, ed isso, 'a zita e Parmetella restaro 'nsiemme pe irese a corcà; e, mentre se faceva scauzà da Parmetella, dicette a 'a zita: «Moglie' mia, hai visto comme sta spurceta m'ha negato no vaso?». «Have avuto tuorto», respose 'a zita, «a darese pede arreto 'e vasarete, essenno tu cossì bello giovene, mentre io, pe doi castagne, me fice vasà da no guarda pecore!». Non potte chiù contenerese Truone-e-lampe ma, cu lampe 'e sdigno e truone 'e fatte, sagliutole 'a mostarda\na 'o naso mese mano a no cortiello e scannarozzaie 'a zita e, fattole no fuosso a 'a cantina, l'atterraie ed, abbraccianno Parmetella, 'e dicette: «Tu sì 'a gioia mia, tu 'o shiore d''e femmene, 'o schiecco d''e 'norate! e perzò votame ss'uocchie, damme ssa mano, stienne sso musso, 'nzeccate core, ca voglio esse' 'o tuio mentre 'o munno è munno!». Cossì decenno se corcattero e stettero 'ngaudianno ficché 'o Sole levaie 'e cavalle 'e fuoco da 'a stalla d'acqua e 'e cacciaie a pasce' pe 'e campe semmenate da l'Aurora, quanno, venuta l'orca cu l'ova fresche pe confortà 'e zite, azzò decesse viato chi se 'nzora, e piglia sogra!, trovaie Parmetella abbracciata cu 'o figlio e, 'ntiso 'o negozio comme era passato, corze 'e ponta a 'a sore pe conzertà 'o muodo da levarese da 'nante sto spruoccolo 'e ll'uocchie suoie senza che 'o figlio 'a potesse aiutà. E, trovato che pe dolore d''a figlia cotta a 'o furno s'era 'nfornata essa perzì, che 'o fieto d'arzo ammorbava tutto 'o vicinato, tanto fu 'a desperazione soia che, da orca deventato montone, tanto tozzai 'a capo pe 'e mura che 'e sghizzaro 'e cellevrella e Truone-e-lampe, fatto fare pace a Parmetella cu 'e cainate, stettero felice e contiente, trovanno vero 'o mutto ca chi 'a dura 'a vence."
  },
  {
    "text": "SOLE, LUNA E TALIA TRATTENEMIENTO QUINTO DE LA IORNATA QUINTA Talia, morta pe na resta 'e lino, è lassata a no palazzo, dove capitato no re 'nce fa dui figlie. 'A moglie' gelosa l'ha 'int''e mano e commanna che 'e figlie siano date a magnà cuotte a 'o patre e Talia sia abbrusciata: 'o cuoco salva 'e figlie e Talia è liberata da 'o re, facenno iettà 'a mogliera a 'o stisso fuoco apparecchiato pe Talia. Dove 'o caso 'e ll'orche poteva portà quarche frecola 'e compassione addusse causa 'e gusto, rallegrannose ognuno che 'e cose 'e Parmetella fossero resciute assai meglio 'e chello che se penzava. Dopo 'o quale cunto toccanno a Popa 'e ragionià essa, che steva cu 'e piede a 'a staffa, cossì decette: «Era na vota no gran signore, ch'essennole nata na figlia chiammata Talia fece venì 'e sacciente e 'nevine d''o regno suio a direle 'a ventura. 'E quale, dapo' varie consiglie, concrusero ca passava gran pericolo pe na resta 'e lino: pe 'a quale cosa fece na proibizione che dintro 'a casa soia non ce trasesse né lino né cannavo o autra cosa semele, pe sfoì sto male scuntro. Ma, essenno Talia grannecella e stanno a 'a fenestra, vedde passà na vecchia che filava; e, perché n'aveva visto mai conocchia né fuso e piacennole assai chello rociolià che faceva, 'e venne tanta curiositate che 'a fece saglì 'ncoppa, e, pigliato 'a rocca 'mano, commenzaie a stenne' 'o filo, ma pe desgrazia, trasutole na resta 'e lino dintro l'ogna, cadette morta 'n terra. 'A quale cosa visto 'a vecchia ancora zompa pe 'e scale a bascio. E 'o nigro patre, 'ntiso 'a desgrazia soccessa, dapo' avere pagate cu varrile 'e lagreme sto cato d'asprinio, 'a pose, dintro a 'o medesimo palazzo che steva 'n campagna, seduta a na seggia 'e velluto, sotta a\nno bardacchino 'e 'mbroccato, e, chiuso 'e porte, abbannonaie pe sempre chillo palazzo, causa 'e tanto danno suio, pe scordarese 'n tutto e pe tutto 'a memoria 'e sta desgrazia. Ma ienno fra certo tiempo no re a caccia e, scappatole, no farcone volaie dintro na fenestra 'e chella casa né tornanno a rechiammo, fece tozzolà 'a porta, credenno che 'nce abbitasse gente. Ma, dapo' tozzolato no buono piezzo, 'o re, fatto venì na scala 'e vennegnatore, voze 'e perzona scalià sta casa e vede' che cosa nce fosse dintro e, sagliuto 'ncoppa e trasuto pe tutto, restaie na mummia non trovannoce perzona vivente. All'utemo arrivaie a 'a cammara dove steva Talia comme 'ncantata, che vista da 'o re, credennose che dormesse, 'a chiammaie; ma, non revenenno pe quanto facesse e gridasse e pigliato 'e caudo 'e chelle bellezze, portatola 'e pesole a no lietto ne couze 'e frutte d'ammore e, lassatola corcata, se ne tornaie a 'o regno suio, dove non se allecordaie pe no piezzo 'e chesto che l'era socciesso. 'A quale, dapo' nove mise, scarricaie na cocchia 'e criature, nu mascolo e l'autra femmena, che vedive dui vranchiglie 'e gioie, 'e quale covernate da doi fate che comparzero a chillo palazzo, 'e posero a 'e zizze d''a mamma. 'E quale, na vota, volenno zucà né trovanno 'o capetiello, l'afferraro 'o dito e tanto zucaro che ne tiraro l'aresta, pe 'a quale cosa parze che se scetasse da no gran suonno e, vistose chelle gioie a canto, 'e dette zizza e 'e tenne care quanto 'a vita. E mentre non sapeva che l'era accascato trovannose sola sola dintro a chillo palazzo, e cu dui figlie a lato, e vedennose portà quarche refrisco 'e magnà senza vede' 'a perzona, 'o re, allecordato 'e Talia, pigliato accasione 'e ire a caccia venne a vederela e, trovatola scetata e cu dui cucchepinte 'e bellezza, appe no gusto da stordì. E, ditto a Talia chi era e comm'era passato\n'o fatto, fecero n'amecizia e na lega granne e se stette na mano 'e iuorne cod essa, e, lecenziatose cu prommessa 'e tornà e portarenella, iette a 'o regno suio, nomenanno a tutt'ore Talia e 'e figlie, tale che se manciava aveva Talia 'mocca e Sole e Luna, che cossì dette nomme a 'e figlie, si se corcava chiammava l'nu e l'autro. 'A moglie' d''o re, che d''a tardanza a 'a caccia d''o marito aveva pigliato quarche sospetto, cu sso chiammà 'e Talia, Luna e Sole l'era pigliato autro caudo che 'e sole e perzò, chiammatose 'o secretario 'e decette: «Siente cca, figlio mio: tu stai fra Sciglia e Scariglia, fra 'o stantaro e 'a porta, tra 'a mazza agghionta e 'a grata. Si tu me dici 'e chi sta 'nammorato maritemo io te faccio ricco e si tu me nascunne sto fatto io non te faccio trovà né muorto né vivo». 'O compà, da na parte scommuoppeto d''a paura, dall'autra scannato da 'o 'nteresse, ch'è na pezza a ll'uocchie 'e ll'onore, n'appannatora d''a iostizia, na sferracavallo d''a fede, 'e dicette d''o pane pane e d''o vino vino, pe 'a quale cosa 'a regina mannaie 'o stisso secretario 'nome d''o re a Talia, ca voleva vede' 'e figlie. 'A quale cu n'allegrezza granne mannatole, chillo core 'e Medea commannaie a 'o cuoco che l'avesse scannate e fattone deverse menestrelle e saporielle, pe farele magnà a 'o nigro marito. 'O cuoco, ch'era teneriello 'e permone, visto sti dui belle pumme d'oro n'avette compassione e, datole a 'a moglie' soia che 'e nasconnesse, apparecchiaie dui crapette 'n cento fogge. E venuto 'o re, 'a regina cu no gusto granne fece venì 'e vivanne e, mentre 'o re magnava cu no gusto granne dicenno «Oh comme è buono chesto, pre vita 'e Lanfusa! oh comm'è bravo chest'autro, pe l'arma 'e vavomo!», essa sempre deceva: «Magna, ca d''o tuo magne!». 'O re doi o tre vote non mese arecchie a sto taluorno, a ll'utemo, sentuto ca continuava 'a museca, respose:\n«Saccio ca magno 'o mio, perché non ce hai portato niente a sta casa!» e, auzatose cu collera, se ne iette a na villa poco lontano a sfocà 'a collera. Ma fra sto miezo, non sazia 'a regina 'e quanto aveva fatto, chiammato 'e nuovo 'o secretario mannaie a chiammà Talia cu scusa ca 'o re l'aspettava, 'a quale a 'a stessa pedata se ne venne desiderosa 'e trovà 'a luce soia, non sapenno ca l'aspettava 'o fuoco. Ma, arrivata 'nanze 'a regina, essa, cu na facce 'e Nerone tutta 'nviperata, 'e dicette: «Singhe 'a benvenuta, madamma Troccola! tu sì chella fina pezza, chella mal'erva che te gaude maritemo? tu sì chella cana perra che me fave stare cu tanta sbotamiente 'e chiocca? và ca sì benuta a 'o purgaturo, dove te scontarraggio 'o danno che m'haie fatto!». Talia, sentenno chesto, commenzaie a scusarese ca non era corpa soia e ca 'o marito aveva pigliato possessione d''o terretorio suio quanno essa era addobbiata. Ma 'a regina, non volenno 'ntenne' scuse, fece allommà dintro a 'o stisso cortiglio d''o palazzo no gran focarone e commannaie che 'nce l'avessero schiaffata 'miezo. Talia, che vedde 'e cose male arrivate, 'gnenocchiatase 'nante ad essa 'a pregaie c'a 'o manco 'e desse tanto tiempo che se spogliasse 'e vestite c'aveva 'n cuollo. 'A regina, non tanto pe meserecordia d''a negra giovane quanto pe avanzà chille abete racamate d'oro e 'e perne, dicette: «Spogliate, ca me contento». E Talia commenzata a spogliarese, ogne piezzo 'e vestito che se levava iettava no strillo: tanto che, avennose levato 'a robba, 'a gonnella e 'o ieppone, comme fu a 'o levarese d''o sottaniello, iettato l'utemo strillo, tanno 'a strascinavano a fare cennerale pe 'o scaudatiello d''e brache 'e Caronte, quanno corze 'o re e, trovato sto spettacolo, voze sape' tutto 'o fatto, e, demannato d''e figlie, sentette da 'a stessa moglie', che 'e renfacciava 'o\ntredemiento recevuto, comme 'nce l'aveva fatto cannarià. 'A quale cosa sentuto 'o nigro re, datose 'm preda d''a desperazione, commenzaie a dice': «Adonca so' stato io medesemo lupo menaro d''e pecorelle meie! ohimè, e pecché 'e vene meie non canoscettero 'e fontane d''o stisso sango? ah, torca renegata e che canetudene cosa è stata 'a toia? và ca tu ne iarraie pe 'e torza e non mannarraggio ssa facce 'e tiranno a 'o Culiseo pe penetenzia!». E, cossì decenno, ordenaie che fosse iettata a 'o stisso fuoco allommato pe Talia e 'nziemme cod essa 'o secretario che fu maniglia 'e sto ammaro iuoco e tessetore 'e sta marvasa tramma; e, volenno fare 'o medesemo d''o cuoco che se pensava c'avesse adacciariato 'e figli, isso iettatose a 'e piede d''o re 'e dicette: «Veramente, segnore, non ce vorria autra chiazza morta pe 'o servizio che t'aggio fatto che na carcara 'e vrase, non ce vorria autro aiuto 'e costa che no palo dereto, non 'nce vorria autro trattenimiento che stennerì e arronchià dintro a 'o fuoco, non 'nce vorria autro vantaggio ch'esse' mescate 'e cenne' 'e no cuoco cu chelle 'e na regina! ma non è chesta 'a gran merzè che aspetto d'averete sarvato 'e figlie a despietto 'e chillo fele 'e cane, che 'e voleva accide' pe tornà a 'o cuorpo tuio chello ch'era parte d''o stisso cuorpo». 'O re, che sentette ste parole, restaie fora 'e se stisso e 'e pareva 'e 'nzonnarese, né poteva crede' chello che sentevano l'aurecchie soie; po', votatose a 'o cuoco, 'e dicette: «Si è 'o vero che m'haie sarvate 'e figlie singhe puro securo ca te levarraggio da votà 'e spite e te mettarraggio a 'a cocina 'e sto pietto a votà comme te piace 'e voglie meie, dannote premmio tale che te chiammarraie felice a 'o munno!». Fra tanto che 'o re deceva ste parole, 'a moglie' d''o cuoco, che vedde 'o besuogno d''o marito, portai 'a 'O-\nna e 'o Sole 'nanze 'o patre, 'o quale iocanno a 'o tre cu 'a moglie' e 'e figlie faceva moleniello 'e vase mo cu ll'nu e mo cu ll'autro; e, dato no gruosso veveraggio a 'o cuoco e fattolo gentelommo d''a cammara soia, se pigliaie Talia pe moglie', 'a quale gaudette longa vita cu 'o marito e cu 'e figlie, canoscenno a tutte botte ca a chi ventura tene quanno dorme perzì chiove 'o bene»."
  },
  {
    "text": "LA SAPIA TRATTENEMIENTO SESTO DE LA IORNATA QUINTA Sapia, figlia 'e na gran baronessa, fa deventà ommo accuorto Carluccio figlio d''o re, che non poteva cape' lette', 'o quale, pe no boffettone che 'e dette Sapia, volennose vennecà, se 'a pigliaie pe moglie' e, dapo' mille strazie, avutone senza sape' cosa nesciuna tre figlie, s'accordano 'nsieme. Fecero na preiezza granne 'o signore prencepe e 'a prencepessa quanno veddero arrivate a buon termeno 'e cose 'e Talia, che non se credevano maie che dintro a tanta borrasca trovasse sto puorto; e, dato ordene a Antonella che sfodarasse 'o cunto suio, essa cossì mese mano: «Tre so' 'e spezie d''e 'gnorante a 'o munno che meretarriano l'nu chiù 'e ll'autro esse' puosto a no furno: 'o primmo che non sa, 'o secunno che non vo' sape', 'o tierzo che pretenne 'e sape'. De 'a seconna spezia è 'o 'gnorante 'e chi v'aggio da parlà, 'o quale, non volenno farese trasì 'n chiocca 'o sape', odia chi 'nce 'o 'mezza e, nuovo Nerone, cerca 'e levarele 'a via d''o pane. Era na vota 'o re 'e Castiello Chiuso, c'aveva no figlio cossì capotuosto che no 'nce era remmedio che bolesse tene' a mente l'abcd, e, sempre che se 'e parlava 'e leie' e 'e 'mparà, faceva cose 'e fuoco, che non iovavano strille né mazziate né menaccie, 'e manera che 'o negrecato patre ne stava abbottato comme a ruospo e non sapeva che partito piglià pe scetà 'o 'nciegno 'e sto figlio sciaurato e non lassà 'o regno 'mano a 'e Mammalucche, sapenno esse' 'mpossibele cosa fare lega 'a 'gnoranzia e 'o dominio 'e no regno. A sto medesemo tiempo 'nc'era na fegliola d''a baronessa Cenza, che, pe tanto sape' a 'o quale era arrivata 'n tridece anne, n'acchistaie 'o nomme 'e Sapia e berto-\nlose qualetà, d''e quale essenno detto a 'o re, fece penziero 'e dare 'o figlio a 'a baronessa, che 'o facesse 'mezzà da 'a figlia, penzanno che cu 'a compagnia e cu 'a competenzia d''a fegliola avesse fatto quarche bene. Puosto adonca 'o prencepe a 'a casa d''a baronessa, accommenzaie Sapia a 'mezzarele 'a Santa Croce; ma, vedenno che 'e belle parole se 'e semmenava pe dereto, 'e bone raggiune da n'arecchia 'e trasevano e da l'autra l'ascevano, 'e scappaie 'a mano e 'e dette no boffettone. De 'a quale cosa se pigliaie tanto scuorno Carluccio, che cossì se chiammava 'o prencepe, che chello che no aveva fatto pe carizzielle e gnuoccole fece pe breogna e despietto, tanto che 'n poco mise non sulo seppe leie' ma passaie tanto 'nante a 'a grammateca che fece pe tutte regole; d''a quale cosa appe tanto giubelo 'o patre che non toccava pede 'n terra e, levato Carluccio da chella casa, 'e fece studià l'autre cose chiù granne, che deventaie 'o chiù saputo 'e chillo regno. Ma fu tanto 'a 'mpressione d''o cuorpo che 'e dette Sapia che, veglianno 'o teneva 'nante a l'uocchie, dormenno se 'o 'nzonnava, tanto che fece penziero 'e morì o 'e vennecarese. Venne fra sto tiempo Sapia a età 'e marito e 'o prencepe, che aspettava cu 'o miccio a 'a serpentina accasione 'e fare 'e mennette soie, dicette a 'o patre: «Signore mio, io confesso 'e avere recevuto l'esse' da vuie e perzò ve tengo 'n obreco fi'ncoppa a ll'astraco; ma a Sapia, che m'have dato 'o buono esse', me canosco autro tanto obrecato e perzò, non trovanno manera vastante a pagarele tanto debeto, se ve fosse 'n piace' 'a vorria pe moglie', assecurannote ca mettarrisse na cota 'ncoppa 'a perzona mia». 'O re, che 'ntese sta deliberazione d''o figlio, 'e respose: «Figlio mio, si be' Sapia non è 'e chella carata che deverria esse' pe na moglie' toia, puro cu 'a vertute soia posta a 'a velanza d''o sango nuostro scenne tan-\nto che se pò fare sto partito. Perzò tu contento, io pagato». E, fatto chiammà 'a baronessa fece fare subeto 'e capitole e, fatto 'e feste competente a no segnore granne, cercaie 'n grazia a 'o re n'appartamiento spartato dove potesse stare cu 'a moglie', e 'o re, pe contentarelo, 'e fece apparecchià no palazzo bellissemo, separato da 'o suio, dove portatose Sapia 'a restrense a na cammara, dannole male da magnà e peo da veve' e, cot peio, non volennole pagà 'o debeto, tanto che 'a negra se vedde 'a chiù desperata femmena d''o munno: non sapeva 'a causa 'e sto male trattamiento a tiempo c'apena era trasuta a 'a casa. Ma, venuto voglia a 'o segnore 'e vede' Sapia, trasette a 'a cammara soia e l'addemmannaie commo steva. «Menate 'a mano pe 'o stommaco», respose Sapia, «ca vedarraie commo pozzo stare, mentre non avennote fatto cosa pe 'a quale me tratte 'e sta manera, commo a cane. A che fine cercareme pe moglie', si me volive tene' peo 'e na schiava?». A ste parole respose 'o prencepe: «Non saie tu ca chi fa l'affesa 'a scrive 'm porve' e chi 'a receve 'n marmolo 'a scrisse? allecordate buono che me faciste quanno me 'mezzave 'e leie' e sacce ca non ped autro t'aggio voluto pe moglie' che pe sauza 'e sta vita toia e mennecareme d''a 'gnuria recevuta!». «Adonca», leprecaie Sapia, «arrecoglio male ped avere semmenato bene! s'io te dette, 'o fice ca ieri n'aseno, pe farete deventà sapio: tu saie ca chi te vole bene te fa chiagne' e chi te vole male te fa ride'». 'O prencepe, se primmo steva marfusso d''o boffettone, mo se 'nzorfaie pe vederese renfacciata 'a 'gnoranzia soia e tanto chiù che, dove penzava che Sapia devesse darese 'n corpa 'e ll'arrore, vedde c'ardita comm'a gallo 'e responneva da toccia a toccia; e perzò, votatole 'e spalle, se ne iette, lassannola peo che no steva. Ma, tornato fra cierte autre iuorne e trovatala cu 'o stisso ap-\npontamiento, se ne partette chiù 'ncontenuto 'e primmo, resoluto 'e farela coce' cu l'acqua soia, commo a purpo, e casticarela cu 'a mazza d''a vammace. Fra sto miezo 'o re fece cessione d''e bene d''a vita 'ncoppa a na colonna 'e no lietto martoro e, restato isso dommeno e dommenanzio 'e tutte 'e state voze ire a piglià 'o possesso 'e perzona e mese 'n ordene cavarcate 'e gente d'arme e 'e caalie' degne d''a perzona soia, cu 'e quale se mese 'n viaggio. 'A baronessa che, saputo 'a vita stentata d''a figlia, pe remmedià prudentemente a sto desordene aveva fatto na cava pe sotto 'o palazzo d''o prencepe, pe dove soccorreva 'e quarche refrisco 'a poverella Sapia, previsto poche iuorne 'nante 'a partuta d''o nuovo re, fece fare carrozze e livre' 'e sfuorgio e, vestuta 'a figlia 'e tutto punto cu na compagnia 'e signore, 'a fece ammarcià pe na strata scortatora, tanto che se trovaie no iuorno 'nante dove aveva da fermarese 'o marito. E, pigliato na casa 'ncontro 'o palazzo che l'aveva apparecchiato, se mese tutta aparata a 'a finestra, dove arrivato 'o re e bisto 'o shiore d''o pegnato d''e Grazie, se ne 'ncrapicciaie subeto e fece tanta zappe che l'appe 'mano e, lassatola prena, 'e dette no bello vranchiglio pe memoria 'e ll'ammore suio. Ed, essennose partuto 'o re pe girà l'autre citate d''o regno, essa sbignaie a 'a vota d''a casa soia e, 'ncapo 'e nove mise fece no bello figlio mascolo. Ma tornato 'o re a 'o capo d''o regno suio, tornaie a bede' Sapia credenno 'e trovarela trapassata: ma 'a vidde chiù fresca che maie e chiù che maie ostenata a direle che pe farelo sapio dov'era n'aseno 'e signaie cinco dete 'n facce. 'O re sdegnato se partette ed, avenno da tornà fore a l'autra viseta, Sapia, cu 'o conziglio d''a mamma, fece 'o medesimo c'aveva fatto 'a primma vota e, godutase 'o marito n'appe na ricca gioia pe portà 'n testa e ne re-\nstaie prena 'e n'autro figlio mascolo che, tornata a 'a casa, comme fu ammaturo 'o tiempo scarrecaie. E soccessole 'a terza vota sto chiaito 'e fu dato da 'o re na grossa catena d'oro e prete preziose e 'a lassaie graveta 'e na figlia femmena, 'a quale scie a puorto a 'o tiempo debeto. E venuto 'o re da fore trovaie che 'a baronessa, avenno dato l'aduobio a 'a figlia, sparze voce ch'era morta e, mannatala ad atterrà, destramente 'a fece piglià da 'a fossa e annasconne' dintro 'a casa. Pe 'a quale cosa 'o re cu na festa granne trattaie n'autro accasamiento cu na perzona granne, 'a quale portatala a 'o palazzo reiale, mentre se facevano feste da stordì comparze Sapia a 'a sala cu 'e tre figlie, ch'erano tre gioie e, ghiettatase a 'e piede d''o re, cercaie iustizia, che non dovesse levà 'o regno a sti figliule, ch'erano 'o sango suio. 'O re pe no piezzo stette comme a n'ommo che se 'nzonna; a ll'utemo vedenno ca 'o sape' 'e Sapia arrivava a 'e stelle e bisto appresentarese, quanno manco se 'o credeva, tre pontelle d''a vecchiezza soia, se 'e 'ntennerette 'o core e, dato chella signora pe moglie' a 'o frate cu gruosso stato, se pigliaie Sapia, facenno canosce' a 'a gente d''o munno ca l'ommo sapio dommena 'e stelle»."
  },
  {
    "text": "NINNILLO E NENNELLA TRATTENEMIENTO SETTIMO DE LA IORNATA QUINTA Iannuccio ha duie figlie d''a primma mogliera, se 'nzora 'a seconna vota e songo tanto odiate da 'a matreia che 'e porta a no vuosco, dove sperduto l'nu da l'autro Ninnillo deventa caro cortisciano 'e no prencepe e Nennella, rompennose a maro, è gliottuta da no pesce fatato e, iettato 'ncoppa no scuoglio, è da 'o fratiello reconosciuta e da 'o prencepe maritata ricca ricca. Fermata 'a carrera Antonella, se mese 'm punto 'e corre' sto palio Ciulla, e dapo' c'appe laudato assaie 'o cunto 'e ll'autra, c'aveva depinto cossì a 'o naturale 'o iudicio 'e Sapia, cossì dicette: «Negrecato chillo ommo che avenno figlie spera 'e trovarele covierno cu darele matreia, pocca 'e porta a 'a casa 'a machena d''e ruine loro, non essennose visto maie matreia che mirasse 'e buon uocchio 'e razze d'autro; e, se puro se n'è trovata quarcuna pe desgrazia, se pò mette' 'o spruoccolo a 'o pertuso e se pò dire che sia stato cuorvo ianco. Ma io, fra tante che fuorze ne averrite sentuto mentovà, ve parlarraggio d'na che se pò mette' a 'a lista d''e matreie sconzenziate, 'a quale stimarrite degna d''a pena che se comperaie a danà contante. Era na vota no patre, chiammato Iannuccio, che aveva dui figlie, Ninnillo e Nennella, a 'e quale voleva bene quanto a 'e bisole soie. Ma, avenno 'a morte cu 'a limma sorda d''o Tiempo rotte 'e ferriate d''a presonia 'e ll'arma d''a moglie', se pigliaie na brutta scerpia, ch'era na canesca mardetta, che non cossì priesto appe misso 'o pede a 'a casa d''o marito che commenzaie ad esse' cavallo 'e na stalla e a dice': «Che so' venuta a spedocchià 'e figlie d'autro? chesto me mancava mo, 'e pigliareme sto 'mpaccio e vedereme 'ntuorno ste re-\ngnole! oh che 'nanze me fosse rotta 'a noce d''o cuollo che venì a sto 'nfierno pe male magnà e peo dormì pe 'o fastidio 'e sti cracace! chesta n'è vita da soffrì: so' venuta pe moglie', non pe vaiassa! besogna pigliarence spediente e trovà recapeto pe ste pitteme, o me truovo recapeto pe me stessa! è meglio na vota arrossì che ciento palledì: mo 'mparentammo pe sempre che so' resoluta propio 'e vederene 'o costrutto o rompe' 'n tutto e pe tutto». 'O nigro marito, avenno puosto no poco d'affrezzione a sta femmena, 'e dicette: «Senza collera, moglie' mia, ca 'o zuccaro vale caro, ca craie matino, 'nanze che canta 'o gallo, te levarraggio sto trivolo pe tenerete contenta». E cossì 'a matina appriesso 'nanze che l'Arva spannesse 'a coperta 'e Spagna rossa pe scotolà 'e pulece a 'a fenestra d'Oriente isso pigliatose 'e figlie nu pe mano cu no buono panaro 'e cose da magnà 'nfilato a 'o vraccio, 'e portaie a no vosco, dove n'esserzeto 'e chiuppe e 'e faie tenevano assediate l'ombre. A 'o quale luoco arrivato dicette Iannuccio: «Nennille mieie, stateve ccà dintro, manciate e bevite allegramente e comme ve manca niente vedite sta lista 'e cenne' che vao semmenanno: chesta sarrà 'o filo che cacciannove da laberinto ve portarrà a piede fitto a 'a casa vostra» e, datole no vaso ped nu, se ne tornaie chiagnenno a 'a casa. Ma, comme tutte l'anemale zitate da 'e sbirre d''a Notte pagano 'o cienzo a 'a Natura d''o necessario arrepuoso, 'e nennille o fosse 'a paura 'e stare a chillo luoco ieremo, dove l'acche 'e no shiummo che mazziava 'e prete 'mpertinente che se 'e paravano 'nante 'e piede, averria fatto sorreie' no Rodomonte s'abbiaro chiano chiano pe chella stratella 'e cenne' ed era già mezanotte quanno adasillo adasillo arrivaro a 'a casa. Dove Pasciozza 'a matrea non fece cosa 'e femmena ma 'e furia 'nfernale, auzanno 'e strille a 'o cielo, sbat-\ntenno mano e piede e sbruffanno comm'a cavallo adombrato, decenno: «Che bella cosa è chesta? da dove so' sguigliate sti zaccà e sti peccenache? è possibele che non ce sia argiento vivo da scrastarele da sta casa? è possibile che 'nce 'e buoglie tene' pe crepantiglia 'e sto core? và, levamitte mo propio da 'nante l'uocchie, ca non voglio aspettà né museca 'e galle né trivole 'e galline! si no, te puoie spizzolà 'e diente ch'io dorma cu tico e crai matino me 'int''a sfilo a 'a casa d''e pariente mieie, ca tu non me mierete! e puro t'aggio portato tanta belle mobele a sta casa, pe vederele cacate da 'o fieto d''e cule d'autro, né aggio dato accossì bona dote ped esse' schiava a 'e figlie che non so' mieie!». 'O sfortunato Iannuzzo, che vedde 'a varca male abbiata e 'a cosa piglià troppo 'e caudo, a 'o stisso momento se pigliaie 'e peccerille e tornato a 'o vosco, dove, dato n'autro panariello 'e coselle da mancià a 'e figlie, 'e dicette: «Vui vedete, bene mio, quanto ve tene 'n savuorrio chella cane 'e moglierema, venuta a 'a casa mia pe roina vostra e pe chiuovo 'e sto core; perzò statevenne a sto vosco, dove l'arvole più pietuse ve faranno pennata contra 'o Sole, dove 'o shiummo chiù caritativo ve darrà 'e veve' senza tuosseco e 'a terra chiù cortese ve darrà saccune d'erva senza pericolo. E quanno ve mancarrà 'o mazzeco io ve faccio sta viarella 'e vrenna deritta deritta, pe 'a quale ve ne porrite venì a cercà soccurso». E, cossì ditto, votaie 'a facce dall'autra parte pe non se fare a vede' chiagne' e levà d'armo 'e pove' zaccarielle. 'E quali, pocca s'appero manciato 'a robba d''o panariello, vozero tornà a 'a casa; ma, perché n'aseno figlio d''a mala fortuna s'avea 'norcato 'a vrenna sparpogliata pe terra, sgarraro 'a strata tanto che iettero na mano 'e iuorne spierte pe dintro 'o vosco, pascennose 'e gliantre e castagne che trovaro cadute 'n terra. Ma perché 'o cielo tene sempre 'a mano soia 'ncoppa\n'e 'nociente, venne pe ventura no prencepe a caccia dintro a chillo vosco e Nennillo, sentenno l'abbaiatorio d''e cane, appe tanta paura che se schiaffaie dinto a n'arvolo che trovaie 'ncafotato e Nennella deze tanto a corre' che, sciuta da 'o vosco, se trovaie a na marina, addove, essenno smontate cierte corzà a fare legna 'int''a zeppoliaro e 'o capo loro se 'a portaie a 'a casa, dove 'a moglie', essennole morta 'e frisco na figliola, se 'a pigliaie pe figlia. Ma tornammo a Nennillo, che 'ncaforchiatose dinto a chella scorza d'arvolo era 'ntorniato da cane, che facevano no alluccà da stordì; tanto che facenno vede' 'o prencepe che cosa fosse e, trovato sto bello figliulo, che non seppe dire chi fosse 'o patre e 'a mamma tanto era peccerillo, 'o fece mette' 'ncoppa na sarma 'e no cacciatore e, portatosillo a 'o palazzo riale, 'o fece cresce' cu granne delegenza e 'mezzà vertoluso e, fra l'autre cose, 'o fece 'mparà 'e scarco, tanto che non passaro tre o quatt'anne che deventaie cossì bravo 'e ll'arte soia che sparteva a capillo. Fra chisto tiempo, essennose scopierto ca 'o corzaro che teneva Nennella era latro 'e maro, 'o vozero piglià presone; ma isso, che aveva ammice 'e scrivane e 'e teneva abboccate, se 'a solaie cu tutta 'a casa. E fuorze fu iostizia d''o cielo che chi avea fatto 'e 'mbroglie a maro a maro ne pagasse 'a pena; e però, 'marcatose 'ncoppa na varca sottile, comme fu 'miezo maro venne tale refosa 'e viento e tale zirria d'onne che se revotaie 'a varca e fecero tutte 'o papariello. Schitto Nennella, che n'avea corpa 'int''e latrocinie suoie, comme avea 'a moglie' e 'e figlie, scappaie sto riseco, pocca se trovaie a sto medesemo tiempo 'ntuorno 'a varca no gran pesce fatato, 'o quale aprenno no gran sfonnerio 'e cannarone, se 'a gliottette. Ma quanno 'a figliola se credette d'avere scomputo 'e iuorne tanno trovaie cosa da strasecolà dintro 'o ven-\ntre 'e sto pesce, ca 'nc'erano campagne bellisseme, giardine 'e spanto, na casa 'e segnore cu tutte commodetà, dove stette da prencepessa. Da 'o quale pesce fu portata 'e pizzo e 'e pesole a no scuoglio, dove, essenno 'a maggiore afa d''a state e 'a chiù granne carcarella, era venuto 'o prencepe a piglià frisco. E mentre s'apparecchiava no banchetto terribele, Nennillo s'era puosto a no gaifo d''o palazzo 'ncoppa sto scuoglio ad affilà cierte cortielle, delettannose assai 'e ll'affizio suio pe farese 'nore. 'O quale visto da Nennella pe 'o cannarone d''o pesce sparaie na voce 'n cupo: «Frate, mio frate, 'e cortielle so' ammolate, 'e tavole apparecchiate ed a me 'a vita 'ncresce senza te dintro a sto pesce!». Nennillo 'a primma vota non mese mente a sta voce, ma 'o prencepe, che steva a n'autra loggia, votatose a sto lamiento vedde 'o pesce e sentette n'autra vota 'e stesse parole, pe 'a quale cosa restaie fora 'e se stisso d''o stopore. E, mannato na mano 'e serveture a vede' si cu quarche muodo potessero gabbà 'o pesce a tirarelo 'n terra, finalemente, sentenno leprecà sempre chello medesemo frate mio frate mio, demannaie ad nu ped nu a tutte 'e gente soie chi avesse quarche sore sperduta. E responnenno Nennillo, ca se ieva allecordanno comme no nsuonno, che quanno isso 'o trovaie a 'o vosco aveva na sore che non ne seppe chiù nova, 'o prencepe dicette che s'accostasse a 'o pesce e vedesse che cosa fosse: fuorze sta ventura era stipata ad isso. E Nennillo accostatose a 'o pesce, chillo cacciato 'a capo 'ncoppa a 'o scuoglio ed aprenno sei parme 'e canna ne scette Nennella cossì bella che parze no 'ntermedio a punto 'e na ninfa pe 'ncanto 'e quarche mago sciuta da chillo animale. E demannato 'o re comme passava sto fatto, 'e ieze azzennanno quarche parte d''e travaglie loro e 'e ll'odio d''a matreia, ma non se sapevano allecordà d''o nomme d''o patre né d''a casa loro. Pe 'a quale cosa 'o re fece iettà no banno: che chi aves-\nse perduto dui figlie chiammate Nennillo e Nennella dintro a no vosco fosse venuto a 'o palazzo riale, ca n'averria avuto bona nova. Iannuzzo, che ne steva sempre cu 'o core nigro e sconzolato credenno che fossero state manciate da lupo, corze cu n'allegrezza granne a trovà 'o prencepe, decenno ch'isso avea perduto sti figlie e, contato 'a storia comme fosse stato sforzato 'e portarele a 'o vosco, 'o prencepe 'e fece na bona 'nfroata, chiammannolo vervecone, da poco, 'o quale s'aveva fatto mette' 'o cauce 'n canna da na femmenella, reddocennose a mannà sperte doi gioie comm'erano 'e figlie suoie. Ma dapo' che l'appe rotta 'a capo cu ste parole, 'nce mese 'o 'nchiastro d''a consolazione facennole vede' 'e figlie, che non se saziaie pe na mez'ora d'abbraccià e basà. E 'o prencepe fattole levà 'o capopurpo da cuollo 'o fece vestì da gentelommo e, fatto chiammà 'a moglie' 'e Iannuzzo, 'e fece vede' chelle doi puche d'oro, decennole che meritarria chi 'e facesse male e 'e mettesse a pericolo 'e morte. Ed essa respose: «Io pe me 'a mettarria dintro na votte chiusa e 'a vrociolarria pe na montagna». «Và, ca ll'haie!», dicette 'o prencepe, «'a crapa ha votato 'e corna contro se stessa! ora susso: pocca t'hai fatta 'a settenza, tu 'a paga, avenno portato tant'odio a sti belle figliastre!». E cossì dette ordene che se secotasse 'a settenzia data da essa stessa e, trovato no gentelommo ricco ricco vassallo suio, 'e dette Nennella pe moglie' e 'a figlia 'e n'autro semmele a 'o frate, dannole 'ntrate vastante da campà loro e 'o patre, che n'appero abbesuogno 'e nesciuno a 'o munno; e 'a matreia, 'nfasciata da na votte, sfasciaie 'a vita, gridanno sempre pe 'o mafaro mentre appe spireto: trica malanno e guaie a chi l'aspetta, po' ne vene na bona e paga tutte!»."
  },
  {
    "text": "LI CINCO FIGLIE TRATTENEMIENTO OTTAVO DE LA IORNATA QUINTA Pacione manna cinco figlie mascole che vanno a 'mezzà quarch'arte pe 'o munno e, tornanno tutte cu quarche vertù, vanno a liberà 'a figlia 'e no re arrobbata da n'uorco; e, dapo' varie succiesse, contrastanno chi avesse fatto meglio prova da meritarela pe moglie' 'o re 'a dette a 'o patre, comme chianta 'e tutte sti ramme. Fornuto 'o cunto 'e Ciulla toccanno a Paola 'e parlà, essa acconciatase bona 'ncoppa 'o sedeturo e, fatto na tenutamente 'ntuorno, cu na bella grazia cossì decette: «E' no gran cellevriello 'e gatta chi cova 'a cenne': chi non cammina non vede, chi non vede non sape, chi va spierto deventa aspierto; 'a pratteca fa 'o miedeco e 'o scire d''o pagliariccio fa l'ommo sbegliato, comm'io ve farraggio vede' a 'o cimiento riale d''o cunto che secota. Era na vota no buono ommo da bene chiammato Pacione, 'o quale aveva cinco figlie cossì da poco che n'erano buone pe niente, tale che 'o povero patre, non potenno chiù farele 'e spese, se resorvette no iuorno 'e levareselle da cuollo, decennole: «Figlie mieie, dio sa s'io ve voglio bene, c'a ll'utemo site scise da 'e rine mieie; ma io so' viecchio che fatico poco, vui site giuvene che manciate troppo, né ve pozzo chiù campà comme faceva 'mprimmo: ogne ommo pe sé e 'o cielo pe tutte! perzò iatevenne ad abboscà patrune e 'mparate quarche esercizio, ma avvertite 'e non accordareve pe chiù tiempo 'e n'anno e, scomputo sto termene, ve aspetto a 'a casa cu quarche virtute». 'E figlie, 'ntiso sta resoluzione, pigliattero lecienzia e, portatose quatto straccie da mutarese, se ne pigliaro 'a via ogni nu pe 'a strata soia, cercanno 'a ventura. E 'n\ncapo 'e ll'anno, comm'era l'appuntamiento, se trovaro tutte a 'a casa d''o patre, dove foro recettate cu granne carizze e, fatto subito apparecchià 'a tavola perché erano stracche ed allentate, 'e fece sede' a magnà. E, stanno a 'o meglio d''o magnà, se sentette cantà n'auciello, pe 'a quale cosa 'o figliulo chiù picciolo d''e cinco s'auzaie da tavola e iette fora ad ausolià e, comme fu tornato, s'era levato 'o mesale e Pacione commenzaie a demannà a 'e figlie: «Ora be', conzolateme no poco sto core e sentimmo che bella vertute avite fra sto tiempo 'mparata!». E Luccio, ch'era 'o primmo latro, dicette: «M'aggio 'mezzato l'arte 'e mariuolo, dove so' deventato 'o protoquamche d''e furbe, 'o capo mastro d''e latri, 'o quatto 'e ll'arte d''e marranchine e non truove 'o paro 'e sto fusto che cu chiù destrezza saccia azzimmà e cottià ferraiuole, arravoglià e sciervecchià colate, grancià e alleggerì saccocciole, arresedià ed annettà poteche, scotolà e zeppolià vorzille, scopà e devacà cascie, che dovonca arrivo te faccio vede' meracole a menà 'e grancio». «Bravo, per mia fe'!», respose 'o patre, «tu haie 'mparato 'ncarte 'e mercante a fare cammio 'e contrapunte 'e deta cu recevute 'e spalle, votate 'e chiave cu bottate 'e rimmo e scalate 'e finestra cu calate 'e funa! 'maro me, che meglio t'avesse 'mezzato da votà no filatorio, che no me farrisse stare cu no filatorio a sto cuorpo, parennome 'n ora 'n ora 'e vederete 'miezo 'a corte cu no coppetiello 'e carta o, scopierto a ramme, esserete consignato no rimmo o, si chisto scappe, a 'a fine vederete dare vota cu na funa!». Cossì ditto se votaie a Tittillo, ch'era 'o secunno figlio, e dicette: «E tu, che bell'arte averrai 'mparato?». «De fare varche», respose 'o figlio. «Manco male», lepricaie 'o patre, «ca chessa è n'arte 'norata e 'nce puoi campà 'a vita. E tu, Renzone, che sai fare 'n capo 'e tanto tiempo?». «Saccio», dicette 'o figlio, «tirà cossì diritto 'e va-\nlestra che caccio n'uocchio a no gallo». «Puro è quarcosa», dicette 'o patre, «ca puoi scampolià cu 'a caccia e procaccià 'o pane». E, votatose a 'o quarto, l'addemannaie 'o stisso e Iacuoco: «Io saccio canosce' n'erva ca risusceta no muorto». «Bravo, previta 'e Lanfusa!», respose Pacione, «chessa è 'a vota che 'nce levarrimmo da miseria e farrimmo campà 'e gente chiù d''o Verlascio 'e Capoa!». Ed, addemannato ped utemo a ll'utemo figlio, ch'era Menecuccio, che cosa sapesse fare, dicette: «Io saccio 'ntenne' 'o parlà 'e ll'aucielle». «Non senza che», leprecaie 'o patre, «mentre stevamo a tavola te sosiste pe sentì 'o vernoleià 'e chillo passaro. Ma, po' che te vante 'e 'ntenne' chello che diceno, dimme che cosa haie 'ntiso tu dire da chillo auciello che steva 'ncoppa a l'arvolo». «Diceva», respose Menecuccio, «ca n'uorco have arrobbato 'a figlia d''o re d'Auto Gorfo e portatola 'ncoppa a no scuoglio, dove non se ne pò sape' nova né vecchia e 'o patre ha fatto iettà no banno che chi 'a trova e 'e porta 'a figlia 'gne 'a darrà pe moglie'». «S'è chesso nuie simmo ricche», auzaie voce Luccio, «perché me vasta l'armo 'e levarela da mano a ll'uorco!». «Se te confide 'e farelo», soggionze 'o viecchio, «iammoncenne a sta medesema pedata a 'o re e, puro che 'nce dia parola d'attenne' 'a prommessa, offerimmole 'e trovarele 'a figlia». Cossì, accordatose tutte, Tittillo fece subbeto na bella varca, dove puostose dintro fece vela e passaie a Sardegna, dove fattose dare audienzia da 'o re e, offertose 'e recoperà 'a figlia, appero nove conferme d''a prommessa. Pe 'a quale cosa passattero a 'o scuoglio, dove pe bona fortuna trovaro l'uorco che, sciuto a 'o sole, dormeva cu 'a capo 'n sino d''a figlia d''o re, che se chiammava Cianna. 'A quale, commo vedde venì sta varca, se voze auzà pe 'o piace', ma fattole zinno Pacione che stesse\nzitto e, puosto no gran pretone 'n sino a l'uorco, fecero sosì Cianna e, puostose dintro 'a varca, commenzaro a dare 'e palelle a ll'acqua. Ma non foro troppo allargate da 'o lito che l'uorco, scetatose e, non trovannose a canto Cianna, calaie l'uocchie a 'a marina e vedde 'a varca che 'int''a portava: pe 'a quale cosa, cagnatose subeto a na negra nuvola, corze pe l'aiero ad arrevà 'a varca. Cianna, che sapeva l'arte 'e ll'uorco, canoscette ca veneva 'ncaforchiato dintro a 'a nuvola e fu tanta 'a paura soia c'a pena potenno avisà Pacione e 'e figli morette spantecata. Renzone, che vedette abbicinà 'a nuvola, dato 'e mano a na valestra cecaie deritto l'uocchie 'e ll'uorco, che pe 'o spasemo cadette da dintro commo a grannano, tuppete, a bascio. E, dapo' d'esse' stato tutto sbaottuto cu l'uocchie fitte a 'a nuvola, votannose dintro 'a varca a vede' che faceva Cianna, 'a veddero stennecchiata 'e piede e iuta fore da 'o trucco d''a vita. 'A quale cosa vedenno Pacione commenzaie a sciccarese 'a varva decenno: «Eccote perduto l'uoglio e 'o suonno, eccote iettato 'e fatiche a 'o viento, 'e speranze a 'o maro, pocca chessa è iuta a pasce' pe farece morì 'e famme, chessa ha ditto bona notte pe farece avere 'o male iuorno, chessa ha rutto 'o filo vitale pe fare che nuie rompimmo 'o filaccione d''e speranze nostre! ben se vede ca designo 'e poverommo maie non resce, ben se prova ca chi nasce sbentorato more 'nfelice! eccote liberata 'a figlia d''o re, eccote tornate 'n Sardegna, eccote avuta 'a moglie', eccote fatto feste vannute, eccote avuto 'o scettro, eccote schiaffato 'e culo 'n terra!». Iacuoco stette e stette a sentì sto sciabacco: a ll'utemo, vedenno ca durava troppo sta canzona e ca se ne ieva 'ncoppa 'o liuto d''o dolore contrapuntianno pe fi' a 'a rosa, 'e dicette: «Chiano, messe', ca nuie volimmo ire a Sardegna e stare chiù felice e conzolate 'e chillo che tu te cride!». «Tale consolazione pozza avere 'o Gran Tur-\ncu!», respose Pacione, «ca commo portammo sto catafero a 'o patre 'gne ne farà contà, ma non denà e dove moreno 'e qualisse cu 'o riso 'e Sardegna morarrimmo nuie cu 'o chianto sardoneco!». «Zitto!», leprecaie Iacuoco, «e dove haie mannato 'o cellevriello a pasce'? non t'allecuorde l'arte c'aggio 'mparata? smontammo 'n terra e lassame cercà l'erva che tengo a sto cellevriello e vederraie autro che fruscole». 'O patre, a ste parole piglianno spireto, l'abbracciaie e commo era strappato da 'o desiderio cossì deva strappate a 'o rimmo, tanto che fra poco tiempo arrivaro a 'a marina 'e Sardegna, dove sciso Iacuoco e trovato l'erva corze a reto a 'a varca e spremmuto zuco 'mocca a Cianna, subbeto, comme a ranonchia ch'è stata dintro 'a Grotta d''e cane e po' se ietta a 'o Lago d'Agnano, deventaie viva. Pe 'a quale cosa, cu n'allegrezza granne, iettero a 'o re, 'o quale non se saziaie d'abbraccià e 'e vasà 'a figlia e 'e rengrazià ste bone perzune che 'nce l'avevano recoperata. Ma, essennole fatta 'stanzia che attennesse 'a prommessa dicette 'o re: «A quale 'e vuie aggio da dare Cianna? chisto non è migliaccio che se pozza spartì a fella, perzò è forza che ad nu tocca 'a fava d''a copeta, e l'autre se pigliano 'o palicco». Respose 'o primmo, ch'era arcivo: «Signore, 'o premmio have da esse' secunno 'a fatica: perzò vedite chi 'e nuie se mereta sto bello voccone e po' facite 'a iustizia che 'e commene». «Tu parle da Orlanno», respose 'o re «perzò contate chello che avite fatto, azzò io non vea stuorto pe iodecà deritto». Contato ognuno 'e prove soie, se votaie a Pacione e 'e dicette: «E tu che 'nce haie fatto a sto servizio?». «Me pare 'e 'nce avere fatto assaie», leprecaie Pacione, «pocca aggio fatto uommene sti figlie mieie ed a forza 'e picune l'aggio fatto 'mparà l'arte che sanno, ca si no sarriano tanta cestune, dove mo pareno cossì belle frutte».\n'O re, sentuto l'na parte e l'autra e mazzecato e rummenato 'e ragiune 'e chisto e 'e chillo e visto e conzederato chello che ghieva iusto, settenziaie che Cianna fosse 'e Pacione, commo primmo origene d''a salute d''a figlia. Cossì dicette e cossì fu fatto e 'e figli, avuto na maneiata 'e tornise, che se 'e mettessero 'n guadagno, 'o patre pe l'allegrezza tornaie commo a figliulo 'e chinnece anne e 'e venne a cola 'o proverbio che fra dui liticante 'o tierzo gaude»."
  },
  {
    "text": "LE TRE CETRA TRATTENEMIENTO NONO DE LA IORNATA QUINTA Ciommetiello non vole moglie', ma, tagliatose no dito 'ncoppa na recotta 'a desidera 'e pet na ianca e rossa comme a chella che ha fatta 'e recotta e sango e pe chesto cammina pellegrino pe 'o munno ed a l'Isola d''e tre fate have tre cetra, da 'o taglio d'na d''e quale acchista na bella fata conforme a 'o core suio, 'a quale accisa da na schiava piglia 'a negra 'n cagno d''a ianca; ma, scopierto 'o trademiento, 'a schiava è fatta morì e 'a fata, tornata viva, deventa regina. Non se pò dice' quanto gustaie 'o cunto 'e Paola a tutte 'e cammarate; ma devenno parlà Ciommetella, ed avutone 'o zinno, cossì dicette: «Disse veramente bravo chillo ommo saccente: non dire quanto saie, né fare quanto puoie, perché l'nu e l'autro porta pericolo che non se canosce, ruina che non s'aspetta, comme sentarrite 'e na certa schiava, parlanno cu leverenzia d''a signora prencepessa, 'a quale, pe fare tutto 'o danno possibele a na povera figliola, ne causaie tanto male d''a costiune che se venne a fare essa medesimo iodece d''o fallo suio e se deze essa stessa 'a settenzia d''a pena che meretava. Aveva 'o re 'e Torre Longa no figlio mascolo che era l'uocchie deritto suio, 'ncoppa 'o quale aveva puosto 'e pedamenta d'ogne speranza, né vedeva l'ora 'e trovarele quarche buono partito ed esse' chiammato vavo. Ma sto prencepe era tanto 'nsammorato e 'nsateco che parlannole 'e moglie' scotolava 'a capo, e 'o trovave d'arrasso ciento miglia. Tanto che 'o povero patre, che bedeva 'o figlio spurceto ed ostenato, scacata 'a ienimma soia, steva chiù schiattuso, crepantuso, annozzato e 'ntorzato 'e na pottana che ha perduto l'accunto, 'e no mercante che l'è\nfalluto 'o corresponnente, 'e no parzonaro che l'è muorto l'aseno, pocca no 'o movevano lagreme d''o tata, non l'ammollavano prieghe d''e vassalle, né 'o levavano da pede 'e conziglie 'e ll'uommene da bene, che 'e mettevano 'nanze a l'uocchie 'o gusto 'e chi l'aveva genetato, 'o besuogno d''e puopole, 'o 'nteresso 'e se stisso, che faceva punto finale a 'a linea d''o sango reggio, che cu na proffidia 'e Carella, cu n'ostenazione 'e mula vecchia, cu no cuoiero 'e quatto deta a 'o sottile aveva 'mpontato 'e piede, ammafarato l'aurecchie e 'ntompagnato 'o core, che poteva sonà ad arme. Ma, perché sole soccede' chiù a n'ora che 'n ciente anne e non puoie dice' pe sta via non passo, accorze che, trovatose no iuorno tutte 'nziema a tavola, volenno 'o prencepe taglià na recotta pe miezo, mentre teneva mente a 'e ciavole che passavano se fece disgraziatamente no 'ntacco a 'o dito, tale che, cadenno duie stizze 'e sango 'ncoppa a 'a recotta, fecero na mesca 'e colore cossì bello e graziuso che o fosse castico d'Ammore che l'aspettava a 'o passo o volontà d''o cielo pe conzolà chillo ommo da bene d''o patre, non era tanto molestato da 'a polletra domesteca quanto da sto pollitro sarvateco era tormentato 'e venne capriccio 'e trovà na femmena cossì ianca e rossa comme era apunto chella recotta tenta da 'o sango suio. E dicette a 'o patre: «Messe' mio, s'io non aggio na chelleta 'e sta petena io so' varato! mai femmena m'appe sango, e mo desidero femmena comm'a 'o sango mio. Perzò resuorvete, si me vuoi sano e vivo, a dareme commodità 'e ire pe sso munno cercanno bellezza che vaga a pilo cu sta recotta; autramente fenerraggio 'o curzo e iarraggio a spaluorcio». E 'o re, sentenno sta bestiale risoluzione, 'e cascaie 'a casa 'n cuollo, e, restanno attassato, no colore 'e sceva e n'autro 'e traseva; e quanno tornaie 'n se stisso e potte parlà 'e dicette: «Figlio mio, visciola 'e st'arma, pepella\n'e sto core, stanfella d''a vecchiezza mia, che sbotacapo t'è pigliato? sì sciuto da sinno? hai perduto 'o cellevriello? o asso, o seie! non volive moglie' pe levareme l'erede e mo te n'è venuto golio pe cacciareme da sto munno? dove, dove vuoi ire spierto e demierto consumanno 'a vita e lassà 'a casa toia? asa toia, focolariello tuio, pedetariello tuio? non saie a quante travaglie, a quante pericole se mette chi fa viaggio? fatte passà, o figlio, 'a cricca, fatte a correie'! non vole' vede' sta vita tarafinata, sta casa caduta 'n chiummo, sto stato iuto a mitto!». Ma cheste e autre parole da n'arecchia 'e trasevano da n'autra 'e scevano ed erano tutte iettate a maro; tanto che 'o nigro re, visto ca 'o figlio era na ciaola 'n campanaro, datole na bona vrancata 'e scute e dui o tre serveture 'e dette lecienzia, sentennose scrastà l'arma da 'o cuorpo e, affacciatose a no gaifo, chiagnenno a vita tagliata 'o schiuse cu ll'uocchie fi' che 'o perze 'e vista. Partuto adonca 'o prencepe e lassato 'o patre nigro e ammaricato, commenzaie a trottà pe campagne e pe buosche, pe munte e pe valle, pe chiane e pe pennine, vedenno varie paise, trattanno deverze gente, e sempre cu ll'uocchie apierte a vede' se trovasse 'o verzaglio d''o desiderio suio. Tanto che 'ncapo 'e quattro mise, arrivatte a na marina 'e Franza, dove, lassato 'e serveture a 'o spitale cu na mingrania a 'e piede, se 'marcaie sulo 'ncoppa no liuto genoese e toccanno a 'a vota d''o stritto 'e Gebelterra, llà pigliaie no vasciello chiù gruosso e passaie a 'a vota 'e ll'Innie, cercanno sempre 'e regno 'n regno, 'e provinzia 'n provinzia, 'e terra 'n terra, 'e strata 'n strata, 'e casa 'n casa e 'e cafuorchie 'n cafuorchie si potesse 'matte' l'origenale spiccecato a 'a bella 'magene che aveva depenta a 'o core. E tanto menaie 'e gamme e votaie 'e piede ficché arrivaie a ll'Isola 'e ll'orche, dove, dato funno e smontato 'n terra, trovaie na vecchia vecchia, ch'era secca secca e\naveva 'a facce brutta brutta. A 'a quale contato 'a causa che l'aveva strascinato a chille paise, 'a vecchia remase fora 'e se stessa sentenno 'o bello crapiccio e 'a crapicciosa chimera 'e sto prencepe, e 'e travaglie e 'e riseche passate pe scrapicciarese e 'e dicette: «Figlio mio, appalorcia, ca si t'abbestano tre figlie miei, che so' 'o maciello d''e carne umane, non te pregio pe tre caalle, ca miezo vivo e miezo arrostuto te sarrà catalietto na tiella e sepotura no ventre! ma agge 'o pede a lepà, ca non iarrai troppo 'nante che trovarrai 'a fortuna toia». Sentuto chesto 'o prencepe tutto sorriesseto, agghiaiato, atterruto e sbagottuto, se mese 'a via fra 'e gamme e, senza manco dire me requachiglio, commenzaie a solarese 'e scarpe, ficché arrivaie a n'autro paiese dove trovaie n'autra vecchia peo d''a primma, a 'a quale contato pe fi' a 'o rumme 'o fatto puro 'e dicette: «Squaglia priesto da ccà, se non vuoie servì 'e marenna a l'orchetelle figlie meie, ma tocca ca t'è notte, no poco chiù 'nante trovarrai 'a fortuna toia». Chesto sentenno 'o scuro prencepe commenzaie a talloneià comme s'avesse 'e bessiche a 'a coda e tanto camminaie che trovaie n'autra vecchia, 'a quale stava seduta 'ncoppa na rota cu no panaro 'nfilato a 'o vraccio, chino 'e pastetelle e confiette che deva a magnà a na mano d'asene, che dapo' se mettevano a sautà pe coppa na ripa 'e no shiummo, tiranno cauce a cierte pove' cigne. 'O prencepe, arrivato a 'a presenza 'e sta vecchia e fattole ciento liccasalemme, 'e contaie 'a storia d''o pellegrinaggio suio e 'a vecchia, cu bone parole conzolannolo, 'e deze na bona colazione, che se ne alliccaie 'e deta ed, auzato da tavola, 'e conzegnaie tre cetra che parevano tanno tanno cu ll'ute dall'arvolo e dezele ancora no bello cortiello, decenno a sta medesema pedata: «Puoi tornà a 'a Talia, che hai chino 'o fuso ed hai trovato chello che vai cercanno. Vattenne adonca e comme\nsì poco lontano d''o regno tuio a 'a prima fontana che truove taglia no citro, che ne scerrà na fata, decennote damme a beve'! e tu lesto cu l'acqua, autamente squagliarrà comme argiento vivo e, se non sì diestro cu 'a seconna fata e tu apre l'uocchio ad esse' sollicito cu 'a terza, che non te scappa, dannole subito a beve', che averrai na moglie' secunno 'o core tuio». 'O prencepe tutto preiato vasaie cento vote chella mano pelosa, che pareva groppa 'e puorcospino e, pigliato licienzia, partette da chille paise ed arrivato a 'a marina navicaie a 'a vota d''e Colonne d'Ercole e, trasuto a 'e mare nuostre e dapo' mille borrasche e risiche, pigliaie puorto na iornata lontano d''o regno suio. Ed, arrivato a no bellissimo voschetto, dove l'ombre facevano palazzo a 'e prate che non fossero viste da 'o Sole, smontaie a na fontana che cu 'a lengua 'e cristallo chiammava 'e gente a sisco a refrescà 'a vocca, dove, sedutose 'ncoppa a no trappito soriano che facevano l'erve e 'e shiure, cacciatose 'o cortiello da 'a guaina commenzaie a taglià 'o primmo citro. Ed ecco scette comme no lampo na belledissima figlia ianca commo a latte e natte rossa commo a fraola a schiocca, dicenno damme a beve'! 'O prencepe rommase così spantato, canna-apierto ed ammisso a 'a bellezza d''a fata che non fu destro a darele l'acqua, tanto che l'appare' e 'o spare' fu tutto a no tiempo. Si chesta fu saglioccolata a 'a catarozzola d''o prencepe, 'o conside' chillo che, desideranno gran cosa, avennola dintro 'e granfe 'a perde. Ma, taglianno 'o secunno citro, 'e soccesse 'o medesemo, e fu 'a seconna varrata che appe a 'e chiocche, tanto che facenno duie pescericole 'e ll'uocchie iettava lagreme a tocce a tocce, a fronte a fronte, a tuzzo a tuzzo, a facce a facce ed a tu a tu cu 'a fontana, no 'e cedenno mollica; e fra tanto gualiannose diceva: «E comme so' sciaurato, ben aggia aguanno! doie vote me l'aggio fatta\nscappà, comme s'avesse 'e iorde a 'e mano, che me venga 'a cionchia! e comme me movo, commo a scuoglio, dove deverria corre' commo a levriero! affé ca l'aggio fatta brava! scetate poverommo, n'autra 'nce n'è, a 'o tre vence 'o re! o sto cortiello m'ha da dare 'a fata, o fare na cosa che fete!». Cossì dicenno taglia 'o tierzo citro, esce 'a terza fata, dice commo a l'autre damme a beve'! e 'o prencepe subbeto 'e porse l'acqua e ecco 'e resta 'mano na figliola tennera e ianca commo a ghioncata, cu na 'ntrafilata 'e russo che pareva no presutto d'Abruzzo o na sopressata 'e Nola, cosa non vista maie a 'o munno, bellezza senza mesura, ianchezza fore d''e fore, grazia chiù d''o chiù: a 'e capille suoie 'nce aveva chiuoppeto l'oro Giove, d''o quale faceva Ammore 'e saiette pe spertosà 'e core; a chella facce 'nce aveva fatto na magreiata Ammore, perché ne fosse 'mpesa quarche arma 'nocente a 'a forca d''o desiderio; a chille uocchie 'nce aveva allummato duie cuoppe 'e lummenaria 'o Sole, perché a 'o pietto 'e chi 'a vedeva se mettesse fuoco a 'e butte, e se tirassero furvole e tricche-tracche 'e suspì; a chelle lavra n'era passata Venne' cu 'o tempio suio, danno colore a 'a rosa pe pogne' cu 'e spine mill'arme 'nnammorate; a chillo pietto 'nce aveva spremmuto 'e zizze Iunone pe allattà 'e boglie umane. 'Nsomma era cossì bella da 'a capo a 'o pede che non se poteva vede' 'a chiù pentata cosa, tanto che 'o prencepe non sapeva che l'era socciesso e mirava fore 'e se stisso cossì bello partoro 'e no citro, cossì bello taglio 'e femmena sguigliata da 'o taglio 'e no frutto e deceva fra se stisso: «Duorme o sì scetato, o Ciommetiello? te haie 'ncantata 'a vista, o t'haie cauzato l'uocchie a 'a 'merza? che cosa ianca è sciuta da na scorza gialla! che pasta doce da l'agro 'e no citro! che bello mascolone dall'arille!». All'utemo, addonatose che non era suonno e ca se ioquava da vero, abbracciaie 'a fata dannole ciento e cien-\nto vase a pizzechille e, dapo' mille parole ammorose 'e vaga e 'e riesto che se dicettero fra lloro, parole che commo a cantofermo erano contrapuntiate da 'e vase 'nzoccarielle, dicette 'o prencepe: «Non voglio, arma mia, portarete a 'o paiese 'e patremo senza sfuorge digne 'e ssa bella perzona e senza compagnia 'e na regina meretevole: perzò saglie 'ncoppa a sto cierro, dove pare che pe 'o besuogno nuostro aggia fatto 'a natura no recuoncolo 'nforma 'e cammarella, ed aspettame fi' a 'o retuorno, ca senza autro mecco 'e scelle e 'nanze che secca sta sputazza me ne vengo pe te carreià vestuta e accompagnata comme se deve a 'o regno mio». E cossì, fatto 'e debete zeremonie, se partette. Fra chisto miezo na schiava negra era mannata da 'a patrona cu na lancella a piglià acqua a chella fontana. 'A quale, vedenno a caso dintro l'onne 'a 'magine d''a fata, credenno d'esse' essa medesema tutta maravegliata commenzaie a dice': «Che bede', Lucia sfortunata cossì bella stare e patrona mannà acqua a pillià e mi sta cosa comportata, o Lucia sportonata?». Cossì decenno roppe 'a lancella e tornaie a 'a casa e, demannata da 'a patrona perché aveva fatto sto male servizio, respose: «Iuta a fontanella, tozzata a preta lancella». 'A patrona, gliottutose sta pastocchia, l'autro iuorno 'e deze no bello varrile, che iesse a 'nchirelo d'acqua. 'A quale, tornata a 'a fontana e bisto 'e nuovo traspare' chella bellezza dintro chell'acqua, dicette cu no granne sospiro: «Mi no stare schiava mossuta, mi no stare pernaguallà, culo gnammegnamme, pocca stare accossì bella e portà a fontana varrile!». E, cossì dicenno, tuffete n'autra vota, e sfascianno 'o varrile ne fece sellanta frecole e, tornata a 'a casa tutta 'mbrosolianno, dicette a 'a patrona: «Aseno passato, varrile tozzato, 'n terra cascato e tutto sfrecoliato!». 'A 'mara patrona sentenno chesto non potte avere chiù fremma e, dato 'e mano a na mazza 'e scopa, 'a\ntrontoleiaie 'e manera che se ne sentie pe na mano 'e iuorne. E, pigliato n'otra dicette: «Curre, scapizzate, schiava pezzente, gammagrillo, cula pertosata, curre, né fare siamma-siamma, né cerne-Locia e portame mo chesta chiena d'acqua, si no te peso comme a purpo e te faccio tale 'ntosa che me ne nuommene!». Corze a gamme 'n cuollo 'a schiava, c'avea provato 'o lampo ed avea paura d''o truono, e, 'nchienno l'otra, tornaie a mirà 'a bella 'magene e dicette: «Mi stare marfussa s'acqua piglià: meglio è marità a Giorgia mia! no stare bellezza chesta da fare morta arraggiata e servì patrona scorrucciata!». Cossì decenno pigliaie no spingolone che teneva 'n capo e commenzaie a spercià l'otra, che parze na chiazza 'e giardino cu l'acqua a trademiento, che facette ciento fontanelle, 'a quale cosa vedenno, 'a fata commenzaie a ride' a schiattariello. 'A schiava, che sentette sta cosa, votanno l'uocchie s'addonaie 'e ll'agguaito e, parlanno fra se stessa, dicette: «Tu stare causa che mi bastonata, ma non curà!» e dapo' decette ad essa: «Che fare loco susa, bella feliola?». Ed essa, ch'era 'a mamma d''a cortesia, 'e sbufaraie quanto aveva 'n cuorpo, senza lassà iota 'e quanto l'era accascato cu 'o prencepe, 'o quale aspettava d'ora 'n ora e 'e momento 'momento cu vestite e compagnia pe ire a 'o regno d''o patre a 'ngaudiarese cod isso. Sentuto chesto 'a schiava 'ngarzapelluta pensaie guadagnà sta premmera pe mano e leprecaie a 'a fata: «Pocca aspettà marito, lassà venì 'ncoppa e pettenà capo e fare chiù bella!». E 'a fata dicette: «Singhe 'a benvenuta comm'a 'o primmo 'e maggio!», e, arrampinannose 'a schiava ed essa proiennole 'a mano iancolella che, afferrata cu chelle sproccola negre, pareva no schiecco 'e cristallo cu 'e cornice d'ebano, sagliette suso e, commenzanno a cercarele 'a capo, 'e 'mpizzaie no spingolone a 'a mammoria. Ma 'a fata, sentennose spertosà, gridaie «Palomma, palomma!» e, deventata na\npalommella, auzaie vuolo e se mese a foire. 'A schiava, spogliatose nuda e fatto no fardiello d''e stracce e brenzole che portava adduosso 'e sbelanzaie no miglio da rasso ed essa, restata comme 'a fece 'a mamma 'ncoppa a chill'arvolo, pareva na statua d'acciavaccio dintro na casa 'e smeraudo. Fra chisto miezo, tornato 'o prencepe cu na gran craaccata, e trovato na votte 'e caviale dove aveva lassato na tinella 'e latte restaie pe no piezo fore 'e sentemiento; a 'a fine dicette: «Chi ha fatto sto scacamarrone d'angresta a 'a carta riale dove penzava scrive' 'e iuorne mieie chiù felice? chi have aparato 'e lutto chella casa ianchiata 'e frisco, dove credeva 'e piglià tutte 'e spasse mieie? chi me fa trovà sta preta paragone dove aveva lassato na menera d'argiento pe fareme ricco e biato?». Ma 'a schiava trottata vedenno 'a maraveglia d''o prencepe dicette: «No maravegliara, prencepa mia, ca stare, ucciahè, fatata, anno facce ianca, anno cula nigra!». 'O prencepe poverommo pocca 'o male no avea remmedio, fatto corna comm'a boie se gliottette sto pinolo e fatto scenne' cargiumma 'a vestette da capo a pede, 'ncignannola nova e 'nciricciannola tutta ed, annozzato 'ngottato 'ntorzato ed ammossato, pigliaie 'o cammino d''o paiese. Dove da 'o re e da 'a regina, ch'erano sciute sei miglia da 'a terra a 'ncontrarelo, foro recevute cu chillo gusto che receve 'o carcerato 'a 'ntemazione d''o decreto che sospennatur, vedenno 'a bella prova fatta da 'o figlio pazzo, ch'era iuto tanto a tuorno pe trovà na ianca palomma e n'aveva carriato na negra cornacchia; tuttavota, non potenno farene 'e manco, renonziata 'a corona a 'e zite, mesero 'o trepete d'oro 'ncoppa a chella facce 'e carvone. Ora, mentre s'apparecchiavano feste spantose e banchette da stordì e 'e cuoche spennavano papà, scannavano porcelle, scortecavano crapette, lardiavano arruscommavano pegnate, vattevano porpette, ste,\n'mottonavano capune e facevano mill'autre muorze gliutte, venette a na fenestrella d''a cocina na bella palomma, decenno: Cuoco d''a cocina che fa 'o re cu 'a saraina? De 'a quale cosa 'o cuoco facette poco caso; ma, tornato 'a palomma 'a seconna e 'a terza vota a fare 'o stisso, corze a direlo a 'a tavola pe cosa maravegliosa; e 'a signora, sentuto sta museca, deze ordene che subeto pigliata 'a palomma a 'o stisso tiempo ne fosse fatto no 'ngrattinato. Pe 'a quale cosa iuto 'o cuoco tanto fece che 'a 'ncappaie e, fatto 'o commannamiento 'e Cuccorognamma ed avennola scaudata pe 'a spennà, iettaie chell'acqua e chelle penne a n'arvaro fore no gaifo, dove non passattero tre iuorne che scette no bello pede 'e citro, che, cresciuto 'n quatto pizzeche, soccesse che 'o re, affacciatose a na fenestra che responneva a chella parte, vedde st'arvolo che n'avea visto ancora e, chiammato 'o cuoco, l'addemmannaie quanno e da chi era stato pastenato. E, sentuto da mastro Cocchiarone tutto 'o fatto, venne 'n sospetto d''o negozio e cossì fece ordene, sotto pena d''a vita, che non se toccasse, anze fosse covernato cod ogne delegenzia. Ed essenno, 'ncapo 'e poche iuorne, spontate tre bellisseme cetra simmele a chelle che 'e deze l'orca, cresciute che foro 'e fece cu ll'ere e, 'nchiusose a na cammara cu na gran tassa d'acqua e cu 'o medesemo cortiello che portava sempre appiso a lato, commenzaie a taglià. E, soccedennole 'o medesemo cu 'a primma e seconna fata comme l'autra vota l'era socciesso, utemamente tagliaie 'o terzo citro e, dato a beve' a 'a fata che ne scette comme l'avea cercato, 'e restaie 'a giovene stessa c'avea lassato 'ncoppa a ll'arvolo, da 'a quale 'ntese tutto 'o male fatto da 'a schiava.\nOra chi pò dice' 'a manco parte d''o giubelo che sentette 'o re 'e sta bona ventura? chi pò dice' 'o galleià, grillià, gangolà, pampanià che fece? fà cunto ca natava dintro a 'o doce, non capeva dintro 'a pella, se ne ieva 'n siecolo e 'n zuoccolo e, fattale soppressa d''e braccia, 'a fece vestì 'e tutto punto e, pigliannola pe 'a mano, 'a portaie miezo 'a sala, dov'erano tutte 'e cortesciane e 'e gente d''a terra pe 'norà 'e feste, 'e quale chiammanno nu ped nu 'e dicette: «Deciteme: chi facesse male a sta bella signora, che pena meretarria?». A 'a quale cosa chi responneva ca sarria meretevole 'e na collana 'e cannavo, chi 'e na collazione 'e savorre, chi 'e no contrapunto cu no maglio 'ncoppa 'a pellecchia d''o stommaco, chi 'e no sorzico 'e scamonea, chi 'e no vranchiglio 'e na mazzara e chi 'e na cosa e chi 'e n'autra. All'utemo, chiammanno 'a negra regina e facennole 'a stessa addemmanna, respose: «Merità abbroscià, e porve' da coppa castiello iettà!». Sentuto chesto 'o re 'e dicette: «Tu t'haie scritto 'o malanno cu 'a penna toia! tu t'haie dato l'accetta a 'o pede! tu t'haie fravecato 'e cippe, ammolato 'o cortello, stemperato 'o tuosseco, pocca nesciuno l'ha fatto chiù male 'e te, cana perra, cefutte! sai tu ca chessa è chella bella guagnastra che tu spertosaste cu 'o spingolone? sai ca chesta è 'a bella palomma che faciste scannarozzà e coce' a 'o tiano? che te pare, Cecca, 'e sso ronzino? scotola, ca n'è scesa! hai fatto 'a bella cacca! chi male fa male aspetta, chi cocina frasche menestra fummo». Cossì decenno 'a fece piglià 'e pesole e mette' viva viva dintro na gran catasta 'e legna e, fattone cenne', 'a sparpogliaro da coppa 'o castiello a 'o viento, facenno vero 'o ditto non vaga scauzo chi semmena spine»."
  },
  {
    "text": "SCOMPETURA DE LO CUNTO DE LI CUNTE PE CHIUDETURA DE LA 'TRODUZZIONE DE LI TRATTENEMIENTE CHE SARÀ PE LO TRATTENEMIENTO DECEMO DE LA IORNATA QUINTA Conta Zoza 'a storia d''e guaie suoie: 'a schiava, che se sente toccà 'e taste, fa fuorfece fuorfece azzò no scompa 'o cunto, ma 'o prencepe, a despietto suio, 'o vo' sentì e, scopierto 'o trademiento d''a moglie', 'a fa morì prena e bona e se piglia Zoza. Stettero tutte arecchie pesole a sentì 'o cunto 'e Ciommetella e parte laudaro 'o sape' cu che l'avea contato, parte ne mormoraie tassannola 'e poco iodizio, che non doveva 'm presenzia 'e na prencepessa schiava spubrecà 'e vituperie 'e n'autra simele e decevano che s'era posta a no gran riseco 'e sconcecà 'o iuoco. Ma Lucia fece veramente da Lucia, cernennose tutta mentre se contava sto cunto, che a l'arteteca d''o cuorpo se conzideraie 'a borrasca c'aveva dintro a 'o core, avenno visto dintro no cunto 'e n'autra schiava 'o retratto spiccecato d''e marcancegne soie ed, avenno fatto scacà subeto 'a scommerzione, ma parte perché non se poteva spesà d''e cunte, tanto fuoco l'avea puosto 'n cuorpo 'a pipata, comme 'o tarantato non se pò spesà d''e suone e, parte pe non dare materia a Tadeo 'e sospettà, se gliottette sto veluocciolo cu penziero 'e farene a tiempo ed a luoco no buono resentemiento. Ma Tadeo, che l'era trasuto 'n grazia sto spassatiempo, azzennaie a Zoza che decesse 'o suio; 'a quale, fatto 'a crianza soia, decette: «'A verità, signore prencepe, fu sempre mamma 'e ll'odio e però non vorria che l'obedì a 'e commanne vuostre offennesse quarcuno 'e chiste che stanno 'ntuorno, perché non essenno usata a fegne' 'menziune ed a tesse' favole so' costretta e pe natura e pe\naccedente a dire 'o vero. E si be' dice 'o proverbio piscia chiaro e fa 'a fico a 'o miedeco, tutta vota sapenno ca 'a verità non è recevuta a 'a presenzia d''e principe, io tremmo 'e dire cosa che ve faccia fuorze 'nfomà». «Dì chello che vuoi», respose Tadeo, «ca da ssa bella vocca non pò scire cosa si no 'nzoccarata e doce». Ste parole foro pognalate a 'o core d''a schiava e n'averria mostrato signale si 'e facce negre comme 'e ianche fossero libro 'e ll'arma e averria pagato no dito d''a mano ad esse' diuna 'e sti cunte, perché 'o core l'era fatto chiù nigro d''a facce e, dubitanno che 'o cunto passato non fosse stato primmo annunzio e po' malanno, da 'a matina se 'nzonnaie 'o male iuorno. Ma Zoza, fra sto tiempo, commenzaie a 'ncantà 'e circostante cu 'a docezza d''e parole contanno da 'o prenzipio a 'o fine tutte l'affanne suoie, commenzanno apunto da 'a naturale malanconia soia, 'nfelice agurio 'e chello che doveva passà, portannose da 'a connola 'a 'mara radeca 'e tutte 'e male sciagure, che cu 'a chiave 'e no riso sforzato 'a sforzaro a tante lagreme; secotaie dapo' 'a iastemma d''a vecchia, 'o pellegrinaggio suio cu tante angosce, l'arrivata a 'a fontana, 'o chiagne' a vita tagliata, 'o suonno tradetore causa d''a roina soia. 'A schiava, sentennola piglià larga, e tira, e vedenno 'a varca mal'abbiata, gridaie: «Stare zitta, appilà, si no punia a ventre dare, e Giorgietiello mazzoccà!». Tadeo, che aveva scopierto paiese, non appe chiù fremma, ma, levatose 'a mascara e iettanno 'a varda 'n terra, dicette: «Lassala contà fi 'm ponta, e non fare chiù ste levate 'e cappa 'e Giorgetiello e Giorgione, ca a ll'utemo no m'haie trovato sulo e si me saglie 'o senapo meglio che te pigliasse rota 'e carro!». E, commannato a Zoza che secotiasse a despietto d''a moglie', essa, che non ne voze autro che 'o zinno, secotaie 'a trovata d''a lancella rotta, 'o 'nganno d''a schiava pe levarele da 'e mano sta bona fortuna e,\ncossì decenno, scappaie a chiagne' 'e manera che non fu perzona llà presente che stesse saudo a 'e botte. Tadeo, che da 'e lagreme 'e Zoza e da 'o selenzio d''a schiava, ch'era ammotuta, comprese e pescaie 'a verità d''o fatto; e, facenno a Lucia tale lavata 'e capo che non se saria fatto a n'aseno, fattole confessà 'e vocca propia sto trademiento deze subeto ordene che fosse atterrata viva, cu 'a capo schitto da fora, azzò fosse chiù stentata 'a morte soia ed abbracciato Zoza 'a fece onorà comm'a prencepessa e moglie' soia, facennone avisato 'o re 'e Valle Pelosa che venesse a ste feste e cu ste nove nozze terminaie 'a grannezza d''a schiava e 'o trattenemiento d''e cunte e buon prode ce faccia e sanetate, ch'io me ne venne a pede a pede cu na cocchiarella 'e mele."
  },
  {
    "text": "'N' ce steva 'na vota nu piezzo 'e lione , ma gruosso, mica che nu dice nu lione piccerillo. era cchiu' o meno accussi':\nVenimme a nuie mo', stu piezzo e lione, cu na bella corona 'e rre, 'n'capa stava prennenno 'o frisco sotto a n'albero d''a foresta , quanno a ll'improvviso vedette nu suricillo ca purtava nu piezzo e furmaggio:\nQuanno se facette notte, chianu chiano , 'o strunzille...pardon 'o suricille reseco' (rosicchio' per i non napoletani) 'a rezza e libero' 'o lione che riusci' a scappà.\nVuie mo' vulite sape' che vo' dice' sta favola, è 'o ve'?\nE' facile , \"pure n'amico piccerillo puo' dimostra' 'na grann'amicizia, gli amici, per quanto piccoli e apparentemente insignificanti, so sempe preziosi!"
  },
  {
    "text": "N'aucelluzzo piccirille piccirille cadette a 'int'o nido , per poco nu mureve d''o fridde , 'na vaccarella che passava 'o vedette e per riscaldarlo nu poco, 'e scaracaie n'cuollo nu poco e chella cosa che po' serve pe cuncima' o terreno.\nL'aucelluzzo tutto cuntento pecchè mo' se truvava a 'o calduccio calduccio, comincio' a cinguetta' , ma facenne accussi' attiro'l'attenzione e nu lupo mappino e sfaccimme , che o pulizzaie e doppo 'e aver esclamato :\"ma comme si bellille\" , se 'o strafogo',"
  },
  {
    "text": "Ng'era na vota nu sicchio e na vrasèra\nl'acqua 'int''o sicchio e a vrasa 'int''a vrasera.\nA sciorta pazziaròla i mmettette fianco a fianco, tutt'e dui sott'a nu tàulo.\n\"Ah! Si nun gne fosse stata io,nun gne sarìa vita ncopp'a stu munno!\" recette a auta voce l'acqua pe se fa sente r'a vrasa. E a vrasa accussì re respunnette:- \"Tiniti raggione, ma senza 'o calore r'a fiamma mia, che fosse stu munno? Che fussi tu stessa?\nSulo chiatruli e chiatruli, friddi e senz'anima!\"\n\"Che bbuò sapé tu?\" respunnette l'acqua resennuta ''Int''a me aggiu sentuto 'o primo battito r''o primo core, 'o primo tremmulio re na cosa viva!\"\n\"U ssaccio buono pur'io!\" facette a vrasa \"U calore mio mmoca 'o nuzzo sott'a terra e po', chiano chiano, se apre, caccia na rarechella, na fugliulella e, 'mpruvvisamente, a ddò prima nun ng'era nienti può verè n'albero auto e forte, generoso r'ombra e frutti!\"\nAccussì l'acqua e a vrasa se menavano frecciate, quanno na vicchiarella, stanca e affannata,au tàulo s'avvicinao cu l'intenzione re s'assettà.\nPiglianno posto ncopp a seggia, nu père stennette sott'au tàulo e, mang'a farl'apposta, 'o sicchio nnuzzao cu na bella botta tosta.\nChe nun succerette?!? U sicchio s'abbotecao cu l'acqua ncopp'a vrasa.\nE a vrasa, puverella, 'int''a n'attimo cenne' addeventao.\nMa mango l'acqua facette na bella fine:-\n'ncielo sene vulao cu nu sbuffo re vapore."
  },
  {
    "text": "'Na signora sbattenno 'nu ventaglietto saglie 'ncoppa a 'nu tassí e accummencia a prutestà cu 'o sciafferre:\n- “ Addó maje s' è vvisto ca cu chestu càvero 'o tassí nun tène ll'aria connizionata?...Cca ddinto fa 'nu càvero d'inferno!...”\n'O sciafferre:\n- “ E nun ve preoccupate signó, mo ve conto 'nu poco 'e guaje mieje e ve faccio vení 'o friddo 'ncuollo!”"
  },
  {
    "text": "È nnotte; 'nu 'mbriaco sta vicino a 'nu lampione allummato e sta cercanno coccosa 'nterra. S'accosta 'nu signore ca nun se sape fa 'e fatte suje e ll'addimanna:\n- Ma che state cercanno?\n- Duiciento euro!\n- Site sicuro ca ll'avite perze cca?\n- Amico,i' aggiu ditto ca 'e sto' cercanno, no ca ll'aggiu perze!"
  },
  {
    "text": "'Nu tizio trase dinto a 'na tratturia, s'assetta, chiamma 'o cammarie' e ordina 'nu piatto 'e vermicielle cu 'e frutte 'e mare.Doppo 'nu quarto d'ora 'o cammarie' porta 'o piatto 'e vermicielle, ma 'o signore avota e gira cu 'a furchetta'e vermicielle ca so' asciutte asciutte fino a che tutto 'ncazzato chiamma 'o cammarie' e lle dice:\n- Stamme a sèntere i' t'avevo urdinatonu piatto 'e vermicielle cu 'e frutte 'e mare....\n'O cammarie': Pecché chiste che so'?\n'O signore: So' vermicielle, ma 'e frutte 'e mare addó stanno? Cca so' sule scorze 'e vongole e tunninele...\n'O cammarie':E ggià... quanto site bbello! Vulivene overamente 'e frutte 'e mare?! Cosicché si m'avisseve dimannato 'a pizza d''a suocera, pretennivene ca i' v'avesse avuto 'a purtà a vostra suocera 'int'' ô piatto?\n'O signore: Overo? E si invece i' t'urdinavo 'nu piatto 'e spaghette â puttanesca... tu m'avisse purtato a chella zoccola 'e sòreta???"
  },
  {
    "text": "N' amico dice a n'ato amico:\n- M' ànnu 'mmitato a 'nu matrimonio e nun saccio che cosa regalà. Tu cosa me cunziglie?\nL'ato: - Siente, quanno me 'mmitano a mme me mengo sempe vicino a ll'oro accussí non faccio brutta fijura \nL'amico: - Lloro? Ma lloro chi?"
  },
  {
    "text": "- Pe ffà 'e carte quanto t'aggi''a dà?\n- Mille lire!\n- Eccu cca; bada però ca m'hê 'a dice' 'a pura verità...\n- Nun dubbitate, v''a dico certamente!\n\n- Vuje tenite a n' amico ca ve vo' 'mbrugliarve ''int'' âffare .\n- È 'mpussibbile pecché affà mo i' nun ne faccio cchiú.\n- 'A migliera vosta ve 'nganna.!\n- Ma va' là!! So' virulo 'a tantu tempo!\n- Ve spusate n'ata vota.\n- E lèvate 'a tuorno, leta lè! Ce so' caduto 'na vota e non ce cado cchiú !\n\n- Veco 'ncopp' a ll'otto 'e coppe nu certo nu saccio che...Ve so' state arrubbate...\n- Oh chesto sí: -'E mmille lire c'aggiu dato a tte.!"
  },
  {
    "text": "'Nu signore cu 'na faccia miccia miccia s'appresenta 'int'' ô studio d''o miedeco sujo:\n- Duttó, duttó aiutateme i' sto' mmale!\n- Ma che ve sentite?\n- Che me sento? Io ògne gghiurno ca passa aggio ll'impressione ca 'a vita s'accorcia e a 'nu mumento a ll'ato pozzo murí!\n- Me dispiace Ma chesta è 'na cosa normale Tutte quante juorno pe ghiuorno ànno ll'impressione ca 'a vita s'accorcia, pecché chella s'accorcia overamente \n- E nun se pô fa niente pe ll'allungà 'nu poco?\n- Assaje poco Comunche stateme a ssèntere: a mme me pare ca vuje fumate, eh?\n- Fumo, fumo 'o sigarrio \n- Si vulite 'nu poco allungà 'a vita nun avite 'a fumà cchiú, po' nun avite farve 'o bicchie' 'e vino \n- Manco 'o vino?\n- Manco 'o vino! E v'avite pure levà 'o vizzio 'e fa 'ammore!\n- Pure chesto?\n- Pure chesto! Vuje vulite allungà 'a vita? E allora: niente fummo, niente vino e niente femmene!\n- E accussí campo cchiú assaje?\n- Certamente!\n- Duttó, ma senza fummo, senza vino e senza femmene i' che ce campo a ffà cchiú assaje?"
  },
  {
    "text": "Ciccio e Pascale so' dduje pazze ca vivono dinto a 'nu manicomio.\n'Nu juorno stanno passianno vicino â piscina d''o manicomio; Pacale â 'ntrasatta se mena dinto a ll'acqua e affonna.Ciccio zompa pur'isso dinto a ll'acqua e riporta Pascale a galla. Quanno 'o direttore d''o manicomio vene a sapé 'e ll'atto eroico 'e Ciccio decide\nsubbeto 'e farlo ascí da 'o manicomio in quanto 'o suo atto 'e bravura\nà dimustrato che è mentalmente stabbile.\n'O Direttore va a ddu Ciccio per lle dà'a nutizzia e dice: \"Ciccio, t'aggio 'a dà 'na bbella e 'na cattiva nutizzia!\nChella bbella è che aggiu deciso 'e te fà ascí da 'o manicomio in quanto sî\nstato capace 'e fa n'atto eroico salvanno 'a vita 'e n'ata perzona!\nPenzo ca oramaje t' hê miso a pposto cu 'e cerevelle \nCiccio: “ Grazzie direttó E 'a cattiva nutizzia?”\n' O direttore: “'A cattiva nutizzia è ca Pascale s'è acciso 'o stesso: s' è 'mpiccato 'int'' ô bbagno cu 'a cinta\nd''a vestaglia.\"\nCiccio risponne subbeto: \"Ah..ma no; nun s' è 'mpiccato, ll' aggio appiso io p''o fà asciuttà!"
  },
  {
    "text": "'Nu miereco sta visitanno 'na zetella passata 'e coveta. Mentre sente 'int'' ê spalle cu 'o fonentoscopio l' addimanna 'e nutizie:\n- Signó, comme ve chiammate?\n- Cuncettina Corazzi.\n- Quant' anne tenite?\n- Quarantasette. Po' 'o miereco, sempe sentenno 'int'' ê spalle cu 'o fonentoscopio, fa:\n- Dicite trentatrè...\nE 'a signora :\n- Sapite, duttó, io 'o ddico pure, ma nun me crere nisciuno!"
  },
  {
    "text": "'Nu figlio parla cu 'o pate:\n- Papà, papà ma i' so' eschimese?\n- Certo guaglió ca sî eschimese!\n- Papà, etu sî eschimese? E 'o nonno era eschimese? E 'o nonno d''o nonno?\n- Certamente guaglió: erano tutte eschimesi!\n- Pure 'o nonno d''o nonno d''o nonno?\n- Tutt' eschimesi Guaglió cca simmo eschimesi da sette generazzioni!\n- E allora papà, pecché i' sento 'stu maronna 'e friddo?!?"
  },
  {
    "text": "'Nu signore e 'na signora napulitane fanno 'nu viaggio 'e piace' e vanno a Gerusalemme. Doppo dduje o tre gghiuorne ca stanno llà, â 'ntrasatta â signora ll'acchiappa 'na mala bbotta 'e core, sbatte 'nterra e more, lassanno 'o marito sulo e cu 'o probblema 'e ll'atterrà. 'O signore se 'nforma 'nu poco in giro e finalmente riesce a metterse 'ncuntatto cu 'na specie 'e Bellumunno giudio e se mette a cuntrattà pe sapé che se pô fà e quanto venono a custà 'e vvarie ipotesi p'atterrà 'a signora.\n'O giudio: - Se volete portarla a Napoli, tra 'o costo d''a cassa speciale, 'o trasporto e 'e tasse, vi costerà 5000 euro; se invece decidete 'e seppellirla chi, vi costerà solo 500 euro.\n'O signore: - Assolutamente no! Nun 'a voglio atterrà cca! 'A porto a Nnapule e pacienza si pavo tutte 'sti sorde!\n'O giudio: Ascoltatemi, seppelliamola chi: si fa prima e risparmiate molto danaro!\n'O signore: - Assolutamente no! Nun 'a voglio atterrà cca! Insomma possibbile ca vuje nun v'arricurdate niente?\n'O giudio: Cioè?\n'O signore:Cioè, cioè! Tant'anne fa Nu ch'era muorto se facette atterrà cca e 'ncapo a ttre gghiuorne risurgette!\nA chi vulite fa passà 'stu guaio? I' voglio stà cuieto! Tèccheve 'e sorde, facite chello c' avite 'a fà ca i' m''a carrejo a Nnapule!"
  },
  {
    "text": "È nnotte; 'nu 'mbriaco sta vicino a 'nu lampione allummato e sta cercanno coccosa 'nterra. S'accosta 'nu signore ca nun se sape fa 'e fatte suje e ll'addimanna:\n- Ma che state cercanno?\n- 'A chiave d''a casa!\n- Site sicuro ca ll'avite perza cca?\n- No! Però cca ce veco bbuono!"
  },
  {
    "text": "'Nu signore cu ll'automobile arriva a n'incrocio e trova 'o semaforo cu 'o rrusso, ma isso passa 'o stesso; comm' è passato sente 'o sisco d''o vigile e 'o vede ca s'accosta; allora isso ferma 'a machina e avascia 'o vetro d''o fenestiello.\n- Buonasera signore! Patente libbretto! E allora nun avevate visto che 'o semafero era rosso?...\n- Comme no! Avevo visto ca 'o semaforo era russo , è a vvuje ca nun v'avevo visto!"
  },
  {
    "text": "'Na signora se presenta chiagnenno 'int'' ô studio d''o miedeco suojo.\n- Duttó, duttó aiutateme!\n- Ch' è succieso?\n- Se tratta 'e figliemo Pascalino!\n- E allora?\n- Duttó 'o guaglione me preoccupa; figurateve ca tene 14 anni e è aveto sulo 'nu metro e vinte!\n- Signó non è accussì grave! Pure Napulione era curto curto!\n- Po' nun sape parlà,'ntartaglia e non se fa capí \n- E poi?\n- Duttó 'a 'na recchia è tutto surdo!\n- Ah! Allora ce sta quacche probblema!\n- Quacche? Chillo nun ce vede!\n- È cecato?...\n- Nun proprio, ma porta 'e llente a funno 'e bicchie'! Me putite aiutà?\n- Certamente! Spugliateve e mettetevi ncopp' ô lettino!\n- Duttó e che ce azzecco io? Io stongo bbona: 'o prubblema è 'e mio figlio! Sta fora, 'o faccio trasí?\n- Signó e a che serve? Vuje forze nun avite capito! 'O guaglione ca sta fora, l' avimm''a jettà e ne facimmo nu nuovo!"
  },
  {
    "text": "Chisto è 'nu fatto overo.\nDon Salvatore Savarese, 'nu viecchio signore d'ati tiempe teneva l'abbitudine 'e metterse ô 1° 'e giugno 'nu custume nuovo 'e lino janco, scarpe a cannottiera cu 'e ghette 'e pelle 'e nobbucco e 'na paglietta janca; ogni anno ô 1° 'e giugno asceva 'e casa cu 'o bastuncino 'e canna e vestito a nnuovo tantu bbello!\nN' anno ô 1° 'e giugno s' era scatenato 'mpruvvisamente e senza jí sapenno, 'o patapato 'e ll'acqua; ma però don Salvatore steva p'ascí 'e casa cu 'o vestetiello 'e lino janco, 'a paglietta, 'e gghette e 'o bastuncino 'e canna.\n'O guardaporta Giacumino l' addimannaje: - Don Salvató, ma addó jate vestuto accussí?\nDon Salvatore rispunnette: - Giacumí, si è pazzo 'o tiempo, non so' pazz' io! E continuaje a cammenà."
  },
  {
    "text": "Dinto a d''o barbie' 'o patrone e 'nu cliente stanno chiacchierianno tra 'e loro mentre n' atu cliente sta liggenno 'o giurnale.\n'O barbie' dice: \"Certo ce stanno cierti fatiche ca so' 'nfame... pigliate per esempio 'o marenaro. Mise e mise luntano d''a casa e ppo' quanno torna â casa po' capità ca se trova cu 'nu criaturo ca ... chi sa' 'e chi è... nun è overo?\".\nE s'avota po' a ll'atu cliente e ll' addimanna: \"Vuje che cosa ne pensate?\".\nE 'o cliente: \"Guardate, i' songo 'nu marenaro , ma ve dico ca nuje nun tenimmo probbleme... quanno turnanno â casa truvammo â mugliera cu 'nu criaturo, rignimmo 'a vasca d' 'o bagno cu ll'acqua e ce menammo ô criaturo dinto... si nata è certamente figlio 'e 'nu marenaro, , si nun nata è 'nu figlio 'e puttana e 'o mannammo a ffà 'o barbie'!\""
  },
  {
    "text": "Dduje sturiente universitarie doppo ll'esame 'e matematica traseno dinto a 'nu bbarre.\n- Pascalì, comme è gghiuto ll'esame?\n- E che te pozzo dice' Totò è stato n'esame assaje religioso!\n- Ma comme, religioso? Nun hê fatto ll'esame 'e matematica?\n- Appunto!\n- E allora?\n- Stamme a ssentì: 'o prufessore me faceva 'na domanna e i' me facevo 'a croce, po' quann'io rispennevo, 'a croce s''a faceva 'o prufessore!"
  },
  {
    "text": "'Nu 'gnegne' s'appresenta 'ncopp'â fatica. È 'o primmo juorno ca va a faticà. 'O capaddozzio 'e mette 'na scopa 'mmano e lle dice:\n-Tié, chest'è 'na scopa ; pe primma cosa può ddà 'na scupata 'nterra \n- 'Na scopa?! Ma guardate ca i' songo 'nu 'gnigne'!\n- Aje raggione scusame! Viene 'a llà ca te faccio avvedé comme funziona!"
  },
  {
    "text": "'Na signora trase 'int'' â farmacia;\n- Pe favore, duttó, vulesse 'nu poco 'e arzenico \nTrattannose 'e 'nu veleno putente, 'o farmacista se 'nforma, primma 'e ce 'o ddà:\n- Signò, ma a che ve serve?\n- P'accide' a mio marito!...\n- Me dispiace signó, ma in chesto caso nun v''o pozzo dà \n'A signora, senza dice' niente, caccia d''a burzetta 'na fotografia d''o marito suojo ca sta 'int'' ô lietto cu 'a migliera d''o farmacista; a 'o che 'o farmacista conclude:\n- Ah! È accussí?... E 'o putiveve dice' súbbeto ca teniveve 'a riggetta!"
  },
  {
    "text": "'Nu pincopallino more e va 'mparaviso. Poco doppo 'ncontra n' atu signore ca pur'isso è appena arrivato a ll' atu munno, e ll' addimanna:\n- Scusateme, pozzo sapé comme site muorto? \ne 'o signore risponne:\n-Vuje nun me credarrite, ma i' so' mmuorto cognelato! -\n- Overo?! Ma è terribbile! E vvuje comme site muorto? \n- Bbe', i' so' mmuorto 'e felicità!... \n- Me faccio meraviglia! Raccuntateme: comm'è succieso? \n- Mo ve dico! I' stevo faticanno quanno n'amico me telefonaje ca muglierema steva cu n' ato ommo.. Lassaje tutto cosa, zumpaje 'ncopp' â machina e currette â casa.Arapette 'a porta, ma truvaje a muglierema sola sola ca steva pulezzanno 'o pavimento Murette p''a cuntentezza!\n- Quanto site stato fesso! Putiveve arapì 'o frigorifero ce fossemo salvate tutte e dduje!"
  },
  {
    "text": "Na vota a na fémmena 'e nomu Vennura gne murivu 'o maritu. 'O purtaru a 'o cammusannu e 'o chiangère cu tuttu 'o coru, muglièra, sora e neputi. Specialmènne re nepote nun se putiénne da paci. Na dicja: «Tatonu miu, tatonu miu! Quannu me spusai me disti vinni soldi dinn'a 'o maccaturu, tatonu miu! Èra fratu cucinu e m'è ngannata, si èra nu straniu ca m'avja fane, tatonu miu!» L'ata nepota facja: «Tatonu miu, tatonu miu! Quannu vai addu Roccu digni ca Rusélla nun nn'è ngannatu s'è fatta moneca, Tatonu miu!»\nPuru Vennura nun se putja cunsulà. Siccome se vuliénne tannu bène nun se putja dà paci ca 'o maritu èra muortu. Na sittimana doppu ca l'aviénne nfussatu féci nu bèllu piattu 'e maccaruni a 'o fiérru e 'o jvu a truà a 'o cammusannu. Ngimma a 'o fuossu 'e 'o maritu aprivu 'a mappata e gne mettivu 'o piattu nnèrra, probbiu vicinu a 'a croci:\n«Maritu miu, t'aggiu venutu a truà e t'aggiu purtatu nu piattu 'e maccaruni cu ru casu. Ju nun sacciu cumme te trattene addu sì mo'. T'avéssere fa' murì 'e fame? Tu po' sai c'avimma mète; auannu ru granu è malatu, ngè menuta 'a rusja, è mal'annata. Mo' ca tu nun gni sì cchiù, famme sapé a chi aggia j a appunnà pe mète.»\nNu paru 'e mètri chiù nnanni ngèra 'o cammusannaru ca stja scavènne na fossa e sennivu tuttu chellu ca dicja 'a fémmena. Quannu éddra se ne jvu, s'assucavu 'o sudoru cu 'o maccaturu, s'assettavu sotta a nu ciprèssu e se chicavu 'o piattu 'e maccaruni ca avja purtatu Vennura.\n'A duméneca appriéssi 'a fémmena vénne n'ata vota e gne purtavu a 'o maritu puru nu bèllu gaddru mmuttitu. 'O cammusannaru, quannu 'a védde, s'avvecinavu e gne dicette:\n«Ju vediétti a maritetu e mi dicette ca 'e maccaruni èrene buoni, ma n'ata vota gni'èja métte chiù casu gnimma. Po' me dicette puru 'e nun te scurdà ogni bbota ca viéni 'e gne purtà na buttiglia 'e vinu, pecché sinó se pote puru affucà mènne magna e doppu magnatu rumane cu l'arsura.»\n«T'avésse dittu a chi aggia appunnà chist'annu pe mète?» dicette 'a fémmena.\n«Mo' me scurdava», respunnivu 'o cammusannaru, «è ddittu ch'è chiamà a 'e stéssi meteturi 'e ll'annu passatu e, si nun gne ponne menì, chiama a chi vui tu.»\nVennura se ne jvu tutta cunnènna ca avja truatu chi parlava cu 'o maritu. Mo' ca nun ngèra chiù iddru nun sapja cumm'avja fa, pecché quannu 'o maritu èra vivu pruvedja a tuttu. Arruata a 'a casa jvu a appunnà re gènne pe mète e pe tutta 'a sittimana nun gne putivu j chiù a 'o cammusannu. A 'a duméneca se mettivu 'a gunnèddra e 'a cammicètta nova plessata e ghivu a truà n'ata vota a 'o maritu. Sta vota purtavu 'e rafaiuoli e puru 'o vinu. 'O cammusannaru l'aspettava: «Maritetu è dittu ca nu l'è fa aspettà tannu tiémmu pe 'o menì a truà, pecché sinó se more 'e fame.» «Ju aggi'avuta mète, cumme 'o vulja menì a truà.» dicette Vennura tutta cuntrita. Nge mettivu 'o vinu e 'e rafaiuoli gnimma a 'o fuossu e s'accumignavu a lamennà: «Maritu miu, da quannu nun gni sì chiù tu re cose vanne tutte storte. Po' ngè puru chella janara 'e soreta ca sciarra sèmme cu mmé pecché nun bole ca te portu chiu a magnià, dici ca 'e muorti nun magnene. Cumm'aggia fa cu soreta? Viénela nzuonnu e digniddru tu ca se facésse 'e fatti suoi.»\n'A vota appriéssi, 'o cammusannaru ca tenja re gurécchie pésele e avja sennutu tuttu, gni dicette ca 'o maritu gni'avja dittu 'e nu sta a sènne a 'a sora, pecché iddru magnava e stja buonu, ma sulu ca sotta tèrra facja friddu, pe quéstu vulja nu cappottu.\n«Si 'o vole gne 'o portu, ma vogliu parlà cu iddru», dicette Vennura nu pocu suspettosa.\n«Tu puó parlà si vuói, ma nu 'o puó vedé, pecché 'e muorti re pozzu vedé sulu ju ca re nfossu», dicette 'o cammusannaru.\nQuannu 'a fémmena vénne, 'o cammusannaru s'accuavu adderèt'a 'a cappèlla: «T'aggiu purtatu 'o cappottu ca vulivi» dicette 'a fémmena e gne l'appennivu gnimm'a 'a croci.\n«È fattu bbuonu» respunnivu 'o cammusannaru da derèt'a 'a cappèlla.\n«Ma tu è cagnatu voci» dicette Vennura.\n«Sotta tèrra se cagna voci pecché faci friddu» respunnivu 'o cammusannaru.\n«Poveru maritu miu, vulissi ca t'appicciu ru fuocu?» dicette Vennura tutta preuccupata.\n«Noni, si no' me squagliu.»\nA 'a fémmena gni dispiacivu tannu ca 'o maritu sennja friddu e quannu 'o vénne a truà n'ata vota gne purtavu puru na maglia 'e lana 'e pècura e nu paru 'e cauzètte ca avja fattu éddra cu re mane soje.\nAccussì pe parécchiu tiémmu 'o cammusannaru campavu buonu buonu cu Vennura, ca 'o cauzava, 'o vestja e 'o purtava puru a magnià e béve. Ma tutte re cose bèlle feniscene na vota e, cu 'o tiémmu, 'a fémmena se sfastidiavu e nun purtavu chiù niénni.\nChi sa'? Forse s'avja truatu puru n'atu nnammuratu.\nAccussì fenisci 'a storia ca veramènne succedivu a Morra tann'anni fa."
  },
  {
    "text": "Ngèra na vota n'ommenu a Morra ca avja fattu cocche ghjurnata a zappà e s'èra abbuscate nu paru 'e lire. De chilli tiémmi se fateava da 'a matina a 'a séra, ma 'e soldi se ne vediénne pocu, tanni nun teniénne mangu 'a massarja e campavene cu tutta 'a famiglia dinn'a nu pagliaru. 'A carna se vedja sulu na o doi vote a l'annu a re fiéste granne, pe quéstu, l'ommenu, cu re doi lire ca avja avutu, vulja accattà nu pocu 'e carna. Quannu trasivu dinn'a 'a chianga védde na bèlla trippa e, siccome nunn'èra cara, se l'accattavu. Se 'a mettivu sott'a 'a mannèlla; tannu se usavene chelle mannèlle a rota cu 'a fibbia e catenèddra pe l'appunnà sott'a 'o cuoddru, e, mènne turnava a 'a casa, passavu pe vicinu a 'a ghiésia e trasivu pe se sènne 'a Méssa.\nQuannu 'o prèutu acchianavu gnimma a 'o purpetu pe fa 'a prèdeca, se féci 'a croci e, probbiu cumme si r'avésse fattu apposta, chella duméneca gni vénne ncozza 'e fa' na prèdeca gnimm'a 'a magnatoria:\n«Figli miéi cari, che vita facimmu nui dinn'a stu munnu? Penzamu sèmme sulu a magnià e beve e nun pensamu a l'anema. Ngè puru 'o pruvèrbiu \"rrobba 'e magnatoria nun se porta a cunfessoriu\".\nPecché se fatjha? Pe 'a trippa.\nPecché se fanne tanna sacrifiggi? Pe 'a trippa.\nPecché tanna gènne arrobba? Pe 'a trippa.\nPecché se tradiscene l'amici? Pe 'a trippa.\nPecché se magna tannu? Pe 'a trippa.»\nE mènne predecava parja ca nzengava cu 'o ditu sèmme a chill'ommenu ca tenja 'a trippa sott'a 'a mannèlla.\n'O puveriéddru se facja picculu picculu e s'accuava adderète a l'auti pe nun se fa vedé; ma 'o prèutu parlava sèmme d''a trippa e nu 'a fenia chiù.\nL'ommenu, ca se credja ca 'o prèutu l'avja cu iddru, nun sapja chiù addù s'avja accuà. E chillu ca alluccava gnimm'a 'o pulpetu contru a sta trippa e nzengava cu 'o ditu. A nu cèrtu mumènnu probbiu nu 'o putivu chiù suppurtà, gni scappavu 'a paciénza, aprivu 'a mannèlla, cacciavu fore 'a trippa ca s'èra accattatu e 'a jttavu mmiézz'a 'a ghiésia:\n«E tèh 'a trippa!» alluccavu, «Na vota me l'aggi' accattata e tu fai sèmme chillu cunnu.» E se n'assivu da 'a ghiésia tuttu ngazzatu."
  },
  {
    "text": "'Na signora cu 'a faccia abbuffata, 'e guallecchie sott' a ll'uocchie e 'e braccia chiene 'e mulignane, trase 'int'' ô studio d''o miereco suojo.\n- Dottó, aiutateme Dateme quacche ccosa : sto' tutta mercata e chiena 'e delure.\n- Calma signò, calma mo vedimmo che putimmo fà Ma addó site stata? 'Mmiezo a quacche curteo?\n- Quannu maje, duttó.\n- E chi v'à fatto chestu ppoco? Chi è stato?\n- Maritemo duttó, sulo maritemo!\n- Ma comm' è possibbile: cheste so' mazzate fresche: ô massimo 'e chesta matina E vostro marito, stammatina steva a Milano !\n- E accussì me penzavo pur'io, duttó!"
  },
  {
    "text": "Na signora teneva 'nu 'mpiccio 'int'' â stanza 'e lietto, pecché appena pe 'mmiz' â via passava o 'nu camiònne o n'autobbusse pesante, lle s'arapevano 'e pporte 'e ll'armuà. Chiammaje 'o masterascio e lle spiegaje 'o probblema; 'o pover'ommo faticaje cu cuscienza, accuncianno 'e ttacchie sott' ô mobbile, guardanno bbuono 'e scive, e a 'a fine dicette ca tutto steva a pposto; se pigliaje pavato e se ne jette, ma ô primm' autobbusse ca passaje, 'e pporte s'arapettono n'ata vota; 'a signora chiammaje n'ata vota 'o masterascio che decidette 'e se 'nchiude' 'int'' a ll'armuà, pe cuntrullà ô mumento esatto d''o 'mpiccio. Passajeno pochi minute e ammasunaje 'o marito d''a signora, jette direttamente a ll'armuà e 'ncucciato ll'ommo 'mmiez'ê vestite, tutt' appezzato lle spiaje che stesse facenno; 'o masterascio, stralunato, rennennose cunto d''a situazione 'nzipeta, rispunnette: ”Si i' mo ve dicesse ca sto' aspettanno ll'autobbusse, vuje me credisseve?”"
  },
  {
    "text": "C'era na vota e nc'era.\nChesta è 'na faula reale e parla 'e cose riale.\nAbbecino a casa 'e mamma, stive 'e casa n'ommene ca pe' campà 'a famiglia ive giranno sempe a ppère, pu' paese nuosto eppure cchiù luntano, vennenno 'int'a panàra 'na puteja 'e mercanzia: spingule fragnese, molle pi' mutanne, ache, rucchette 'e cuttone, ciappe, ciappette, traversino e tutte chelle ca putive serve a 'na femmena 'e casa pe' cose o pe' rinaccià. Po', p'apparà 'a pagnotta arrunnava 'o grano 'e scarto do' pastificio 'e don Luigi Pezzullo, 'o lavava 'int''o curso da' Turretta, 'o faciva asciugà e 'o ddava 'e cuniglie. Nu tanfo 'e morte se spanniva pe' ll'aria, ma vuje me ricìte, emmè che nc'è 'e strano? Quanno 'a vita è addura assaje e nun nce stanno 'e mezze pe' campà nun dico da signure ma almeno senza tante stiente, agnarune s'arragna come po' e sceglie 'o mestie' ca sape fa o ca pote fa; chisto è 'o destino sujo. Penzate ca nun teniva manco l'acqua dinta 'a casa e pe' lavà nc'era 'o curso do' mulino cu' i pprete pe' strecà. Chello ca però ve voglio 'e' è ca si pure campava 'e fatica e sacrifici, come a tante, 'o roppe magnate, appicciava 'o crammofono, chillo cu' a tromma ca parive 'nu giglio e cu' a corda a manuvella e tutte 'e ccanzone, antiche e muderne, chi nun 'e vuliva sente nun 'e sentiva. Era nu spasso pe' tutto 'o cuntuorno.\nMa a chille tiempe nun era sule maste Luiggi, chisto era 'o nome 'e stu signore, ca strignive i riente; i tiempe erano dure pe' tutte, eccezion fatta pi' gransignure.\n'Int'e ccase, sòrde ne giravano poche e pure chi 'a fine do' mese pigliava 'na pruverenza, accattava tutto 'a libbretta. Veramente, era come si se pagasse 'o magnià a rate, sule ca ''o cunto nun ferniva mai. Quanta ricuorde venene a galla da' stu puzzo prufunno ca è 'a memoria! Nce vole sulo nu poco 'e pacienzia e... aggiate pacienzia, a ppoco a ppoco ve conto cose 'e tantu tiempo fa!"
  },
  {
    "text": "Ce steva 'na vota 'nu spustato 'e capa ca se penzava d'esse' n'aceno 'e grano e se futteva 'e paura d''e ggalline. Allora 'e pariente ll'afferraino e 'o 'nzerraino 'int'' a 'na clinica pe malate 'e cape addó 'nu tummulo 'e prufessure s''o mettetero sotto, ll'abbuffaino 'e mmericine e tanto facettero e dicettero fino a che nun 'o cunvincettero ca iss'era n' ommo e no n'aceno 'e grano. Alla fine 'o pover'ommo nun ce 'a facette cchiù e dicette ô capaddozzio d''e prufessure: “M' avite cunvinto prufessó; è proprio comme dicite vuje, nun è possibbile ca i' songo n'aceno 'e grano i' so' n'ommo, n'ommo!”\n'O prufessore: “ Site cuntento, mo? Pigliateve 'a rrobba vosta e turnatavenne â casa e nun ce penzate cchiù Jiate, jiate!”\n'O pover' ommo facette comme ll'avevo ditto 'o prufessore; arunaje 'a rrobba soja e se n'ascette d''a clinica pe turnarsene â casa.\nMa era appena asciuto ca subbeto turnaje currenno â parte 'e dinto tremmanno comme a 'na fronna s'appresentaje a dd''o capaddozzio.\n“Prufessó, prufessó aiutateme!”\n“Pecché, ch' è stato?”\n“Prufessó, i' 'o ssaccio ca nun songo n'aceno 'e grano, ma â gallina ca sta cca ffora ce ll'avite ditto?”"
  },
  {
    "text": "Eva già sunata a campana 'i miezijórno quanno me ne jétti a r''o puósto 'i pisciavino addo' ero a cuguaglione pe ghi' â casa a magna' e a piglia' a mappata p''o viaggio.\n'A tre misi, na vota â semmana, facevo sta viacroce 'a r'e pparte 'i Battipaglia p'accatta' robba 'a magna'.\nI pprimme vote jevo cu zizì Vicienzo e nce fermàvamo priésto, pure nt'e ccampagne 'i Salierno. Ma mo', pe truva' caccòsa senza esse' scannato 'a r'e campagnuoli, èvamo 'a ghi' nfin'a ncoppa a Putenza.\nUoglio, fasuli, ciceri, pasta e carne accattàvamo ma chilli cafuni nu' vulevano i sordi, schitto a rrobba ncagno. Vestiti, cuperte, scarpe e tant'ate cummudità ca lloro nun tenevano. A Napule, chî mericani se truvava tutto chello ca vulivi, accattanno o arrubbanno.\nIo avevo assiccato 'o cascione r''o curredo i mammame, che eva verola 'i uorra', e r'e ssore meje. Aroppo passajeme a ll'argiento e pure i ppusate r''o servizzio buono me futtettono chilli trappani, nu poco â vota.\nArrivato â casa, me magnaji nu piatto 'i caverisciuri e póvere 'i pisiélli e na pagnuttella 'i farenella e ppatane. N'ata panella m'a stipaji p'â sera. Nuje â casa nun ce magniàvamo tutto chello ca io purtava. Na parte a vennévamo p'accatta' a merce r''o scagno e pe campa' tutta a semmana.\nAppriparaji a mappata cu quatto cuperte americane, l'urdima pareglia 'i pusate argiento e poc'ata robba e scenniétti abbascio û purtone a chiamma' frateme cuggino Giruzzo ca viaggiava cu mmico.\n'A r''o ponte 'i Cavino jettemo â stazzione, cammenanno ncoppa i cchiastre r'a ferruvia, pe sèntere si nce steva nu treno p'a sera. Rucchetiello 'o guardastrate nce ricette ca nu merce steva mpartenza 'a Napule e nuje nce appustàjemo roppo i puonti scarrubbati ca stevano sottufronte, abbasciupuorto.\nErano chell'arcate ca i teteschi avevano fatto zumpa' primma 'i se ne fui'. I mericani facetteno tanta pilastruni 'i lignamme, cumm'a chella catasta ca l'inniani facètteno na vota p'abbruscia' nu muorto lloro. Quanno passava là ncoppa, 'o treno rallentava e nuje zumpàvamo nt'e vaguni, già chini 'i ggente sagliuta a Napule, Puortici e Resina.\nRon Bernardino r'a Cappella 'i Puortusalvo steva sunanno vintun'ora quanno 'o treno arrivaje. Già ce stevano centinà 'i cristiani ncatastati rint'a chilli pochi vaguni ca nunn erano stati nzerrati.\nOgni vota ca po' 'o treno passava ncoppa ati puonti 'i lignamme rallentava e ata ggente zumpava ncoppa. A Buoscoriale, a Torrannunziata e a tutti i paisi, sempe 'o stesso.\nMa roppo m'addurmiétti, pecché era 'o turno mio, frammente ca Giruzzo faceva a posta î mmappate. Nuje stévamo sempe cu l'uocchi apierti pî mariuoli ca sagliévano senz'a rrobba e se futtevano i mmappate 'i chilli ca s'erano addurmuti.\n\nMmiezo a nuje nce stévano pure chilli putecari ca stu strascìno 'o ffacevano pe mestie', già 'a primmo che trasetteno i mericani, quanno i fascisti sichestravano 'o carreco e i ppurtavano pure ngalera.\nIo e Giruzzo ca tenévamo sulo quattuordici anni, 'o ffacévamo p'a famma e sulo 'a quatto misi e nce l'évamo mparato bbuono. Nun ce facévamo chiù fotte' 'a nisciuno, nt''o treno e pî ccampagne, nt'e mmassarie.\n\nMe scetaji a Battipaglia ca s'era già fatto 'o scurore r'a notte. Chiuveva e nt'e vaguni stévamo azzeccati l'nu a ll'ato pe piglia' calimma e pecché nun ce steva posto pe tutti quanti nuje.\nFrammente ca rurmevo quaccuno era sciso e tant'ata ggente era sagliuta. Paisani ca se spustavano ncopp'e merci, nt'e vaguni, a nu paese a n'ato pe ghi' a fatica', oppure 'a scola e pe ll'affari e nicissità soje, pecché i treni chî ccarrozze nce ne steva nu sulamente â semmana.\nNt'a stazzione attaccajeno nata lucumutiva, pecché accumminciavano i ssagliute, e poje 'o treno partette pe Putenza. Giruzzo s'addurmette e io me mettietti a guardia r'e mmappate.\nArrivajemo â stazzione 'i Balvano e llà 'o treno se fermaje pe na cuincidenza cu n'atu treno ca scenneva.\nEra mezanotte e io già penzavo 'i m'appapagna' nu poco.\nSentevo ogni tanto i vvoci r'e machinisti ca alluccavano nt''o silenzio r'â nuttata, a cummiglia' i rrunciate 'i chilli ca rurmevano nt''o vagone.\nEra già quasi l'na 'i notte quanno 'o treno s'avviaje p'a sagliuta.\nSciuccava e faceva friddo.\nGiruzzo rurméva e io penzavo r''o sceta' a Putenza.\nTrasévamo e ascévamo a r'e ggallarie e i pparpetule 'i l'uocchi mieji addeventavano sempe chiù pesanti.\nNun sentevo chiù 'o rummore r''o treno ma sulo nu runcio pesante ncoro.\nVerévo già i ppalummella.\nMe scetaji stiso nterra nt'a stazzione 'i Balvano. Nu miéreco m'aveva fatto na serrenga.\nAscietti fora e truvaje i muntuni 'i muorti, na filera pe quant'era luongo 'o marciappieri r'a stazzione.\nMe mettietti appaura e me ne fujetti p'a campagna, senza parla' cu nisciuno e senza capi' ch'era succiesso."
  },
  {
    "text": "Doppo ca 'e rré Maggi aviénne lassato 'e riali a 'o Bamminèllo e èrene turnati a 'e Règni lore e s'avjénne arrepusato no poco 'e tiémmo da chillo viaggio trapazzuso ca aviénne fatto ngroppa a 'e camèlli fino a Bettlèmme, penzà 'e se ngundrà n'ata vota.\nCaspero ammannavo 'o curriéro a l'ati ddui e se truarene nziémi a 'o palazzo reale suju, dinn'a no bèllo giardinu. Assettati a 'a mbréja 'e re parme e 'e ll'alberi 'e purtualli e 'e limoni, vicino a 'a vasca 'e acqua chiara, senniénne 'a musica ca faciénne l'auciéddri cu 'e canni e 'o fruscio 'e ll'acqua ca cadja da ciénni funnane, mènne tanne bèlle schiave, cu l'uocchi gruossi e njuri, re venneliavene cu 'e vennagli 'e pénne 'e struzzu.\nCasperu, da buono patrono 'e casa, avja fatto apparicchià na bèlla tavula cu tanna pietanze e nguraggiava l'ati ddui a pruà 'e vuccuni prellibbati, ca èrene stati preparati apposta pe lore:\n«Baldassà, pigliete st'uocchi 'e paonu, ca so' veramènno na delecatézza. Méh, nun te fa pregà; assagge', si no' m'uffiénni! E tu, Melchiò, nun te vuó acenià sta pigna d'uva tanno doci, ca è arruata probbio stammatina da 'a Sicilia? Inzomma, magnateve coccosa, nun m'aviti mica venuto a truà pe ve murì 'e fame?»\nMelchiorre e Baldassarru, pe nun cundrarià l'amicu, se mettèro mmocca coccosa. Ma 'o penziéro lore èra lunnanu. Se vediénne n'ata vota dinn'a 'a stalla 'e Bettlèmme, vicino a 'a magnatora, mènne diénne 'e riali a no crjaturo ca rerja, ca èra rré cumm'a lore, ma no rré sènza recchézza, sènza sèreve ca 'o serviénne; sulo 'a mamma e l'attano èrene assettati vicino a iddru, puro lore puveriéddri, e no voio cu no ciuccio ca gni'aviénne ciduto 'o posto dinn'a 'a stalla e 'a magnatora:\n«Casparì» dicette Melchiorre, «jo te ringrazzio tanno pe re specialità ca n'è preparatu, sì n'amiconu; ma te cunfèsso ca nun rièsco a gliotte no vucconu. Casparì, quanno v'aggio visto n'ata vota, a te e Baldassarru, m'aggio arrecurdato 'e chillo Crjaturo dinn'a 'a magnatora. Ju, inzomma, nun saccio cumme ve r'aggia dì, Casparì! Baldassà! A chillo Crjaturo me so' no poco affezziunatu. Vui me capiti?»\nCaspero e Baldassarro s'appuluzzà delicatamènne 'a vocca cu no bèllo maccaturo 'e lino fino finu, ca teniénne dinn'a 'a maneca e po' respunnèrene nziémi:\n«Melchiò, vuó sapé 'a veretà, nui puro n'immo affezziunati a chillo Crjaturu.»\n«Mbèh» dicette Casperu, «cèrto nun putimmo turnà addù iddru; chi sa' mo' adduè. Erode gni vole fa 'a fèsta e forse 'a mamma e l'attano l'hanne accuatu. Mango ne putimmo aspettà ca 'a cumèta ne nzénga n'ata vota 'a vja. chella è venuta sulamènne quanno nascivu. Avéssema fa' 'a guèrra contro a Erode e feccarlo ngalèra chillo mecediannu, ca se ro mmèreta; accussì 'o Crjaturo se pote fa vedé n'ata vota sènza paura?»\n«Che peccatu,» suspiravo Melchiorre, No Crjaturo accussì bèllo e 'a mamma e l'attano l'hanne accuà e no 'o ponne mango fa vedé a 'e pariénni. Ma a che munno simmu; chisti oj se 'a pigliene puro cu re crjature appéna nate!»\n«Nun parlammo 'e guèrre» se ndrumettivo Baldassarru, vui sapiti ca chillo Crjaturo è bbenuto gnimm'a 'a tèrra apposta pe purtà 'a paci e no 'a guèrra.»\n«Nun t'aggità, Baldassà, jo facja sulo pe ddì, mi vulja sulo no poco sfucà» respunnivo Casperu\n«Però, forse ng'è na cosa ca putimmo fa a unoro suju. M'è bbenuta n'idèa; putésseme arrecurdarlo ogni anno accuntennènne tanna crjaturi. Pènzo ca accussì sarrà cunnènno puro iddru, addù se trova trova mo'»\n«E cumme putimmo fa?» se ndrumettivo Baldassarro tutto ammuinatu: «Co 'o cunzènzo vuosto vulésse cunninuà» dicette Casperu: «Cunninua, cunninua, Casparì; scusa si m'aggio ndrumissu.» se scusavo Baldassarru.\nCaspero pigliavo no bicchiéro d'argiénno ca èra gnimm'a 'a tavula e subbeto na schiava cuglivo no purtuallo da l'alberu, 'o tagliavo e spremivo cu re mane 'o suco dinn'a 'o bicchiéru, ca Caspero se sursiavu. Po' 'o mettivo gnimm'a 'a tavula e cunninuavu:\n«Nui simmo ricchi sfunnati, nun tenimmo discennènni e mo' simmo troppo viécchi pe sperà 'e n'avé angora. Pe quésto ne putimmo permétte puro cocche fessarja.» L'ati ddui stjénne a sènne sènza parlà pe vedé addù vulja arruà Casperu:\n«E c'avèssema fa?» dicette Melchiorre.\n«E si avimma fa na fessarja facimmela puru, ma a l'étà nosta...nun simmo mica chiù giuvinotti ca ne mettimmo a pazzià» dicette Baldassarru:\n«Noni, amici miéi, jo nun pazzéiu; puro jo so' anziano cumm'a vui. Jo penzava d'arrecurdà 'o fatto ogni annu, facènne riali a tutti 'e crjaturi d''o munno a 'e sèi 'e jnnaru, probbio a 'o juorno ca arruammo a 'a stalla e rialammo a 'o Bamminèllo r'oru, ro gniénzo e 'a mirra che aviéume purtate cu nui.»\nL'ati ddui rumanèro pe no mumènno soprappenziéro mènne se faciénne passà pe 'a capo 'a pruposta, po' Melchiorre dicette:\n«L'idèa nunn'è malamènna, ma nun se pote fa'»:\n«E pecché nun se pote fa?» dicette Caspero no poco nfumatu:\n«Ma pecché, cumme avimmo ditto prima, nui simmo troppo viécchi pe girà ogni anno 'o munno ngroppa a 'o camèllo e purtà riali a tutte re crjature, jo nun crédo probbio ca gne 'a fazzu. Casparì, to t'è scurdato ca jo quanno jétti a Bettlèmme mi pigliai puro 'e duluri reumatici.»: «E jo tèngo 'a sciaiateca.» dicette Melchiorre e se tuccavo 'a cossa sturciniénne 'a vocca pe 'o duloru.\n«Ma chi v'è ditto ca 'e riali l'imma purtà nui stéssi?» dicette Casperu. «Nui imma métte, dicimmo accussì, sulo 'o capitalu. Capiti? Po' gne re facimmo purtà a l'auti.»:\n«Mbèh, Casparì, ne putimmo scurdà l'idèa; si dammo 'e riali mmano a l'auti chilli s'arrobbene tutto e a re crjature nun gni portene probbio niénni. E po' cumme facimmo pe re cuntrullà?» dicette Baldassarru. Puro Melchiorre féci no ségno 'e cunzènzo e abbasciavo 'a capo rassignato mènne re doi schiave accumignarenene a venneljà chiù svèlde:\n«Amici miéi, puro jo gni'aggio penzato quanno aggio avuto st'idèa. Cunosco cumme a vvui 'o munno e saccio ca re gènne so' sèmme pronne 'e s'arrecchì, purtroppu, puro gnimma a re crjature (e Caspero suspiravu). Ma jo cunosco na persona sicura, ca pote fà sta ggiobba. Nui tré simmo maghi, pe quésto cunuscimmo 'o munno d''a magja. Cunuscimmo tanna fate. Siccome da quanno sto crjaturo è nato 'a magja nun sèreve chiu, tutti prèghene 'o Patro nuosto ca è gniélo ca, cumme dicene 'e libbri, tène no putéro gruossu, assai chiùgruosso 'e tutti 'e maghi e 'e tutte re fate puosti nziémi, mo' tutti lore so' devennati disuccupati e s'hanne truà n'ata fatja. Jo cunosco na fata angora giovena e bèlla, ca vole tanno bène a re crjature e gne piaci 'e r'accunnennà. Nui 'a putésseme chiamà e gne dammo 'o ngarrecu. Jo so' sicuro ca accunzènte.» dicette Casperu:\n«Nui putésseme pruà» dicette Melchiorre:\n«Cèrtu, ca si 'a signurina accunzennésse...» dicette Baldassarru, ca èra puro desederuso 'e cunosci sta' fata.\nCasperu, na vota visto ca 'e cummagni èrene d'accordu, s'appuggiavo cu 'e vuti gnimm'a 'a tavula, strignivo 'a capo mmiézz'a re mane e cu 'o penziéro se mettivo ncunnatto cu 'a fata ca apparivo subbeto dinn'a 'o giardino 'e Casperu.\nDoppo ca gni'avja presennato l'amici, Caspero 'a féci assettà vicino a lore e gni palesavo l'idea ca avja avuta e chella, probbio cumm'avja ditto Casperu, subbeto dicette 'e sì tutta cunnènna.\nAccussì a 'e sèi 'e jnnaru, puntuala, 'a fata se presennavo a 'e Maggi p'accumignià a purtà 'e riali a re crjature. 'E rré aviénne già preparato tutto e ng'inghière re vesazze cu tanna riali. 'A fata se ngarrecavo 'e re purtà. Vulavo pe ccimma a 'e monni e pe ccimma a 'e chiani; trasja a mèzzanotte dinn'a re case addu'èrene 'e crjaturi, passava pe dinn'a 'e cacciafumi, e inghija 'e riali re cauzètte vicino a 'o liéttu. A bbote, però, siccome èra fata e sapja tuttu, dinn'a 'a cauzètta 'e chilli crjaturi ca èrene stati cattivi gne mettja puro no paro 'e carrauni, pe r'arrecurdà 'e èsse chiùbuoni.\nPe parécchi anni 'a fata arruavo punnuale ogni sèi 'e jnnaru. Mo' re crjature s'èrene abbituate e nun gne parja l'ora ca arcuava chella notte. 'E ré Maggi nvecchiavene sèmme 'e chiù, ma accattavene ogni anno 'e riali pe re fa purtà da 'a fata, ca èra devennata pur'éddra chiùbbècchia.\nMa puro 'e ré Maggi nun se putiénne scanzà da 'a sorte ca tocca a tutti quanna l'uommeni e, siccome s'accurgiénne ca 'a fine èra vicina, gne despiacja ca nisciuni, muorti lore, avésse cunninuato 'a tradizziona.\nNo juorno ca èrene tutti e quatto nziémi e parlavene 'e sto fattu, 'a morte passavo da chelle parte, re bédde e decidivo 'e se re purtà. Ma, mènne stiénne tutti e tré pe murì, no crjaturo picculo trasivo dinn'a 'a stanza, s'assettavo gnimm'a no zinno d''o liétto e re chiamavo pe nnomu. Lore aprèrene l'uocchi già stanghi e appesannuti, 'o véddere e subbeto 'o surriso apparivo nfacci a lore: chillo crjaturo èra probbio 'o stésso ca aviénne vesetato tann'anni prima dinn'a 'a stalla 'e Bettlèmme. 'O Bamminèllo re surredja e stennja re brazzoddre viérso 'e lore. Po' re chiamavo tutti e tré n'ata vota pe nomo e dicette:\n«Casperu, Melchiorre, Baldassarru, vui venisteve na vota a truarme e me purtasteve 'e riali. Po', pe ricordo miu, aviti pe tann'anni fatto felici tanna crjature dinn'a tutto 'o munnu. Quésto m'è fatto piacéro e jo voglio ca sta bona azziona ca aviti accumignato vui, nunn' adda fenì quanno siti muorti. Muriti mmaci, amici mièi, pecché oj stésso veniti addo 'o Patro mio mmaravisu, ma ogni annu, fino a quanno gnimm'a 'a tèrra gne sarranne angora crjaturi, 'a fata gni purtarrà 'e riali.»\nDoppo se vutavo vicino a 'a fata e dicette:\n«Da chisto juorno tutti 'e tresori d''e règni d''e rré Maggi sarranne puosti nziémi dinn'a no Règno sulu; no Règno tanno lunnanu, ca sulo re crjature sanne adduè. Sto Règno 'o chiamarranne \"Fantalann\" e 'a riggina sarrai tu, ca vuoi accussì bène a 'e crjaturi e gni purtarrai ogni sèi 'e jnnaro 'e riali, cumm'è fatto fino a mo'. Devennarrai vècchia cumm'a r'ate gènne, ma nun è mai murì, e 'e crjaturi te chiamarranne Befana.»\nAccussì dicette e sparevivo sènza ca putéssere dì mango na parola 'e ringraziamènno e 'e tre Maggi murèrene felici e cunniénni, sapènne ca 'a tradizziona ca aviénne accumignata cunninuava puro doppo ca èrene muorti. Appéna chiudère l'uocchi pe sèmme, véddere na carrozza tanno bèlla ca r'aspettava. Sta carrozza èra terata da sèi cavaddri janghi cu re scéddre e n'agnelo cu 'a vèsta janga ca 'a purtava r'aiutavo a acchianà dinnu; po' 'e sèi cavaddri accumignarene a vulà e, dinn'a no mumènnu, se truarene ngloria gniélu, probbio cumme gni'avja ditto 'o Bamminèllu.\nDa chillo juorno 'a bèlla fata se chiamavo Béfana. Devennavo sèmme chiùvècchia, sèmme chiùagghiummuta, ma ogni annu, a 'a notte d''e sèi 'e jnnaru, cumm'èra èra 'o tiémmu, si ng'èrene re stélle, jusciava 'a voria, o menava 'o puluinu, cu 'o cappuccio ngapo e 'a vesazza nguoddru, 'a vècchia Béfana trase dinn'a re case addo gni so' re crjature e gni porta 'e riali pe re fa cunniénni, mènne 'e ré Maggi e 'o Bamminèllo guardene da 'o ciélo tutti cummiaciuti."
  },
  {
    "text": "Viveva a Napule tante anne fa, a ll'interno d”e mura d”a città, na femmena bella assai ca chiammavane Maria 'a rossa, pe via d”o culore d”e capille, e vuleva bene a nu guaglione 'e nomme Michele, e pur' isso ce ne vuleva, ma steva 'e casa fora d”e mmura accussì ca 'e dduje nnammurate nun s'erano mai putute stregne': pirciò granne cuntentezza pe lloro fu quanno arapettene Port'Alba, ca 'o popolo diceva “Sciuscella”, pecché mo putevane vederse tutte 'e juone e fà l'ammore. Però, ogne vòta che tentavane 'e passà 'a porta, ce steva na forza ca l'impediva, na forza ca nun se sapevane spiegà, maggica, comme na fattura. Doppo nu certo nummero 'e gghiurnate s'arrennettene, e Maria accumminciaje a sé trascurà, nun magnava, se facette accussì secca che cacciaje l'ossa 'a fora, niro sotto a ll'uocchie, addeventaje talmente brutta ca 'a gente credette ca fosse na strega, e allora 'a chiudette dinto a na cabbia appesa proprio sotto a ll'arco 'e Port'Alba, finché 'a femmena murette 'e famme e sete. 'O spirito 'e Maria 'a rossa però è rummasto ancora llà, chella zona ca primma se chiammava Largo Mercatiello, ogge Foro Carulino o Piazza Dante, e tanta gente quanno è scurato notte l'ha visto 'e vagà tuorno tuorno senza pace, pe' truvà 'o nnammurato sujo.\nSiconno n'ata verzione d”a leggenna, invece, Maria 'a rossa se spusaje a Michele ca essa teneva appena vint'anne, e nu juorno 'e malo tiempo, mentre stevene camminanno p”a strata, nu furmine culpette a ll'ommo, e murette 'e subbeto. 'A rossa, pe via d”o dulore, se chiudette in casa e nun asceva cchiù, ma 'a gente penzaje ca nun se vuleva fà vedè ca era divenuta na strega, e l'aveva acciso essa a Michele, cu nu sortileggio. Quanno jettene a casa soja vedettene ca era addiventata secca secca, brutta assai, e allora 'e facettene chello ca v'aggio spiecato apprimma. Adesso, quanno 'a notte è nera nera (1), senza Luna, se sente a voce 'e Maria arraggiata, e votta jastemme (2) a chi passa p”o Foro Carulino."
  },
  {
    "text": "Palazzo Penne è n'antico palazzo 'e Napule, ca sta nu poco cchiù annanze 'e Largo Banchi Nuovi, vicino a Miezocannone. Ncirca a chistu palazzo nce sta na leggenna vecchia assaje, d”o tiempo ca fuje aizato, tanto ca ogge vène chiammato “'o palazzo d''o Diavulo”.\nQuanno Antonio Penne venette dinto 'a città p”a primma vòta, tant'anne fa, era 'o mille quattuciento e sei, s'annamuraje 'e na femmena veramente bella ca nun sapimme cchiù comme se chiammava, ma teneva paricchie pretennente, e dicette vicino a ll'ommo ca se l'avesse spusato sultanto si avesse fravecato nu palazzo pe essa, comme pegno d'ammore, 'int'' a na sola nuttata. Antonio accussì accuminciaje a penzà na manera pe ce ngarrà, e decidette 'e venne' l'anema 'o Diavulo. Ncoppo 'o cuntratto, però, ce riuscette a ncatastà na clausola 'a legge' sulo na vòta fernuto 'o palazzo.\nAizato 'o palazzo, 'o Diavulo, siconn' a chella clausola, aveva da cuntà tutte l'acine 'e na grossa sporta 'e grano. Fernuto 'e cuntà 'o nummero nun era chillu justo, pecché Penne mpiciaje l'acine, ca s'azzeccajene pirciò sott' a ll'ogne d”o Diavulo. Chisto, fatto fesso, s'arraggiaje, ma Antonio Penne se facette 'o segno d”a croce e accussì s'arapette nu pertuso mmiezo 'a curtina, nu puzzo ca 'o facette sprufunnà a Casudiavulo e ca ancora ogge sta llà."
  },
  {
    "text": "Ce steva na vòta n'ommo ca, abbelito pecché perdette fatìca, mugliera e casa, decidette 'e s'accì'. Pe tramente ca steva jenno 'o Mandracchio pe s'affucà, ncuntraje nu cumpagno ca 'e dicette: “Nun te sie manco cunfessato? Ammacaro truova nu prevete e miettete mpace cull'anema”; “Tiene raggione, me vaco a cunfessà”.\nJette dinto a na primma cchiesa e ncuntraje a Giesù Cristo, ca l'immitaje a dice' a isso tutte 'e peccate, p'avè a remessione. L'ommo, però, rispunnette: “Si sie overamente Giesù Cristo, pecché dici ca quaccheduno ha da esse furtunato e l'autre hann 'a passà 'e guaje? E pecché nun 'e castighe a chille ca jastemmane? Nun sie justo!\nAllora s'avviaje verzo na siconna cchiesa, addò ce steva San Pietro ca facette vicino a isso: “Stongo ccà pe te dà n'autra possibbilità: cunfessate cu mme e sarrai perdunnato”. L'ommo, ncazzato, aizaje ncuollo e dicette: “E tu, San Piè, tiene 'e cchiave d' 'o Paraviso ma faje trasì sultanto a chi vuó tu! Manco tu fai 'e ccose bbone, vattenne!”.\nDinto a na terza cchiesa, ncuntraje 'a Morte. “Tu sì ca si' justa! Te ne puorte 'o Rre e 'o muorto 'e famma, nun guarde nfaccia a nisciuno, me voglio cunfessà cu tte”. Doppo cuntato tutte 'e peccate, 'a Morte 'e prummettette: “Si nun t'accide e staje a sentì tutto chello ca te dico, te farraggio addeventà ricco assaje”. L'ommo, ncantato d' 'a prummessa, se scurdaje 'o suicidio e stette a sentì 'a Morte; “Tuorne â città, e dice a tutte quante ca sie nu miedeco.”; “Ma je nun saccio fà niente, comme pozzo curà 'a ggente?”, facette isso. “Faje accussì, quanno arriva nu malato, si me vide pe tuorno vò dice' ca schiattarrà ampresso. Si nun me vide, 'e dai nu bicchie' d'acqua e chella perzona starrà bbona comme si nu Santo l'avesse fatte 'a grazia”.\nL'ommo facette priciso priciso comme dicette 'a Morte, e addeventaje 'o duttore cchiù ricco 'e Napule 'int'' a nu paro 'e mise. Accattaje case, ville e muoje 'e terra, fino a quanno, na jurnata, fuje chiammato d' 'o Rre ca teneva na figlia ammaluta, e 'o fatto era serio. Sotto 'o Palazzo, vedette 'a Morte: “T'avive fa vedé propio mo?”; 'a Morte se stette zitta, e isso trasette 'int'' 'o Palazzo. 'O Rre facette: “Si chest'acqua è overamente miracolosa, allora farrà stà bbona pure a piccerella, si invece site nu mbruglione, jettate 'o sango appriesso a essa”. L'ommo facette veve' l'acqua 'a figliola, e dicette vicino 'o Rre 'e aspettà nu paro 'e juorne.\nAsciuto d' 'o Palazzo, alluccaje ncuollo 'a Morte: “Vattenne! M'accidarranno si 'a piccirella nun se sana!”. 'A Morte rispunnette: “Viene 'a casa mia, te faccio vedé na cosa”. Arrivato 'a casa d' 'a Morte, l'ommo se truvaje annanze a miliune e miliune 'e lampade a uoglio, tutte quante cu nu nomme 'e perzona. “Cheste songhe 'e vvite 'e tutta 'a ggente ncoppo 'a faccia d' 'a Terra”; “E 'a mia addó sta?”, dicette l'ommo tutte tremmanno pe 'a paura. “È chella llà”, e 'a Morte facette segno na lampada cu na fiammella scarza scarza. “Cumpagna mia, Morte bella, pecché nun ce verzammo nu poco d'uoglio? Se sta astutanno!”. “Eh no cumpagniello mio”, facette 'a Morte, “'o diciste tu: je facce sempe 'e cose juste!”."
  },
  {
    "text": "Palazzo Spinelli 'e Laurino se trova 'o nummero 362 (triciento sissanta e doje) 'e Tribbunale, fravecato 'int'' 'o siéculo Cincuciento, e è nu d' 'e palazze cchiù belle d' 'o centro storico. Se dice ca ccà ce stette 'e casa na criatura 'e nobbele ma povera famiglia ca se chiammava Bianca, 'a quale (1) rummanette senza 'a mamma e 'o pate ca era ancora piccerella, e pe cumpassione 'o Duca s' 'a trasette 'int'' 'a casa. 'A mugliera però, donna Lorenza, era gelosa pecché essa nun ngarrava a rummané prena, e teneva paura ca 'o marito se puteva affezziunà troppo a chesta figliola ca era bella assaje, accussì l'accidette facennola murà viva. Però 'a guagliuncella, pe tramente donna Lorenza teneva mente a comme nu servitore aizava 'o muro, dicette: Famme pure mura' viva, ma in allegrezza o in grannezza tu me vidarraje.\n'A tanno, ogne vòta ca aveva succere' quaccosa 'e bello o na disgrazia a donna Lorenza e 'o Duca, tre gghiuorne primma 'o fantasma d' 'a criatura se faceva vedé adderreto 'o parapietto 'int'' 'o palazzo, accussì 'a famiglia Spinelli e 'a ggente s'arricurdavane 'a terribbele morte c'aveva fatto na nnucente."
  },
  {
    "text": "'Int'' a n'appartamento a ll'urdemo piano 'e Palazzo Sansevero, ca se trova a vico San Dummineco Maggiore a Napule, propio vicino â cchiesa, steva 'e casa 'o princepe 'e Venosa, don Carlo Gesualdo, e 'a mugliera, Maria d'Avalos. Chesta se 'a ntenneva cu Fabrizio Carafa, 'o duca d'Andria, e ce 'a facette a ngannà a don Carlo fino a quanno nu zio 'e isso, Giulio Gesualdo, ca teneva 'a mmiria pecché nun ngarraje maie a farse amà 'a Maria, nun dicette 'e ccose comme stevene ô nepote, ca pe tramente lloro parlavene chill'autri dduje facevane 'e fatte loro, e tutto 'o popolo e nobbiltà nun putevane crede' ca l'amante 'o facevane curnuto 'int'' 'a casa soja e isso nun se ne accurgeva.\nEra 'a notte d”o 18 uttombre mille cincuciento e nuvanta, e don Carlo, verde p”a rraggia, ascette fujenne dâ casa d”o zio, e turnaje a casa nzieme a cincuanta pariente, otto serviviture e ati quattuordece uommene armate comme testemmonio e comme aiuto: 'int'' 'a stanza 'e lietto ce stevene tutt' 'e dduje cuccate, e allora Carlo Gesuardo e l'autre accidettene sia a Fabrizio sia a Maria a scuppettate e a curtellate, pe nguollo e nfaccia. Accidettene pure 'o nennillo 'e sette mise nato da chill'ammore clannestino, chiavann 'a capa d”o piccerillo nfaccia 'a na porta, a Fabrizio muribbunno 'e tagliajene (parlanno cu rispetto) 'e palle e po vuttajene abbascio ncoppo 'o scalone d”o palazzo a isso e a Maria. 'O purtone 'e Palazzo Sansevero rummanette apierto, accussì ogne perzona puteva vedè chilli muorte accise, e fuje appesa na scritta ca spiecava ca s'era cunzumato nu delitto d'onore. Doppo nu paro d'ore 'e gguardie jettene a vedè ch'era succieso, e ngucciajene nu monaco pe tramente steva prufananno 'e carne 'e Maria: chist'ommo schifuso e pervertito fuje arrestato e mpiso p”o cuollo 'o juorno appriesso mmiezo 'a Piazza d”o Mercato.\nDoppo l'esechie fatte 'e pressa 'e pressa, 'e servitore accuminciajene a sentì allucche e suspì pe tutto 'o palazzo, ca rummanette sfitto a ll'urdemo piano pe nu decennio. 'E notte 'e luna chiena, mmece, 'e spirite 'e Maria e Fabrizio vanno fujenno secutate 'a autri spiriti, armati, e 'e strille se ponno sentì pe tutta 'a zona 'e San Dummineco.\nChisti fatte hanno purtate 'a maledizione ncoppo 'o palazzo, accussì 'e siecule appriesso l'inchiline fin' 'a settima generazione nun putetteno truvà pace doppo 'a morte. L'anno mille ottuciento e otto pigliaje casa llà don Pasquale Del Pezzo, prufessore 'e matematica 'e l'Università 'e Napule, câ mugliera soja svedese ca murette 'e paura doppo visto 'o spireto d”o pittore Belisario Corenzio, ca stette 'e casa llà pecché faticaje p”a famiglia Sansevero. A siconna mugliera d''o prufessore, pur'essa svedese, vedeva tutte chest'ombre e pure chella 'e Raimonno 'e Sangro, 'o leggennario princepe alchimista 'e Sansevero, e 'o prufessore stesso cuntava ca na vòta ncuntraje 'o spireto 'e na reincarnazione 'e Raimonno: l'anno mille noveciento cincuanta e otto cierte studiuse napulitane facettene na seduta spiritica, e mmiezo a ll'ombre ce steva pure stu prufessore. Sempe tanno se sapette quale erane state 'e reincarnazione 'e don Raimonno, ca poche anne prima isso era turnato a nasce', propio a Napule."
  },
  {
    "text": "Giuditta Guastamacchia nun teneva cchiù 'e trentacinche anne quanno, cull'ajuto 'e l'amante, d”o pate e ati dduje uommene, nu chirurgo e nu barbie', accidette 'o marito e 'o facette a piezze. Chistu fatto succedette 'a notte tra 'o vintitré e 'o vintiquatto marzo 'e l'anno milleottuciento.\nDieci anne primma Giuditta se teneva a nu prevete, don Stefano d'Aniello, e se ne fujette cu isso a 'int'' 'a casa d”o pate, ma doppo nu poco 'e tiempo 'o pate 'e facette spusà n'ommo ca po fuje mpiccato pecché era mariuolo. P'espiazione essa fuje misa 'int'' 'o munastero 'e Sant'Antonio â Vicaria; ascette 'o millesettecientonuvantaquatto, e jette a vive' c' 'o prevete ca diceva 'e esse' nu zio d' 'o suojo. Pe nun fà suspettà ca se 'a ntennevane don Stefano 'a maritaje a nu nepote, 'o figliastro 'e sidece anne d' 'o frate, e chisto doppo spusato a Napule se ne turnaje a Terlizzi vicino a Bari. Quatto o cinche anne appriesso chistu nepote accuminciaje a penzà ca vuleva denunzià 'a mugliera, e allora essa e l'amante dicettene ca s'aveva levà a miezo: don Stefano 'e prummettette nu sacco 'e sorde, isso venette a Napule e tann' 'o putevane accide'.\nChella malaserata Giuditta mannaje 'o marito a piglià 'e maccarune e mettette a volle' na grossa caccavella d'acqua; 'o prevete se ne jette, e nzieme ô chirurgo s'annacquaje dinto a na casa vicina.. Quanno 'o puveriello turnaje a casa essa 'o facette assettà vicino ô ffuoco, in modo ca 'o barbie' 'e puteva taglià 'e capille: chisto, mmece, l'astrignette na funa ncanna, però visto ca nun mureva Giuditta 'o menaje nterra e se mettette cu 'e denocchie mpietto a isso, p' 'o fernì 'e affucà. A chistu punto chiammajene 'o prevete e 'o chirurgo: 'o miereco 'o tagliava a piezze, 'e mettevane 'int'' a certi buste e chill'ate 'e gghievane a jettà ognuno a nu pizzo diverso d' 'a città; sulo 'a capa se vulevane tenè pe nun fà capì chi era muorto: pe nun fà ascì cchiù 'o sango 'a vullettene, e s'avesse purtata 'o miereco pe s' 'a sturià.\nPe tramente ca 'o barbie' steva jenne a sperde' 'e braccia, sbagliaje via e se truvaje 'e faccia 'e gguardie: se pigliaje paura e facette pe se ne turnà arreto, ma 'o fermajene e s'addunajene 'e chello ca purtava l'ommo dicette na scusa, però na vòta arrestato facette 'e nomme. Chill'ati, vedenno ca 'o barbie' nun se faceva vedè se facettene ncapa ca quaccosa era juta storta, partettene verzo â Puglia però fujene accappate. Sotto tortura Giuditta se cantaje tutte cose, e essa, 'o pate, 'o chirurgo e 'o barbie' fujene cunnannate a morte: forca pe loro, po strascino e amputazione 'e mane e capa, ca fujene appese nfaccia 'e mmure 'e Castel Capuano. Don Stefano avette 'o carce' a vita, pecché se dice ca visto 'o nepote fatto a piezze alluccaje “C'avite fatto!”, a prova 'e pentimento. L'esecuzione è stata 'o diciannove abbrile milleottuciento.\n'A tanno, se dice, ogni anno 'o spireto 'e Giuditta torna a Castel Capuano nzieme a chill' 'e l'ate perzone mpiccate cu essa, alluccànno, chiagnenno e trafechianno 'int'' e vecchie carte d' 'o Tribbunnale."
  },
  {
    "text": "Napule è na città ca tene quase tremila anne; essa, e sulo poca ggente 'o ssape, è cchiù vecchia 'e Roma e comme nascette ce 'o ddice 'o cunto d”a sirena Partenope.\n\nPartenope, Ligeia e Leucosia erane tutt'e tre figlie d”o ciummo Acheloo e d”a musa Calliope. Chesti figghiole erane belle quanto 'o sole, ma Partenope era 'a cchiù bella e sapeva cantà accussì bbuono ca faceva ncantà 'a tutte 'e perzone câ sentevane. Esse erane l'ancelle 'e Persefone, figlia a Demetra, e quanno Ade s”a purtaje 'int'' a ll'Inferi 'a dea s”a pigliaje cu 'e gguaglione, facennole addeventà aucielli rapace câ capa 'e femmene.\n\nEsse stevene pê zzone 'e chella ca ogge chiammame 'a penisola 'e Surriento, e se putevane truvà spisso ncoppo a 'E Galli, o Sirenusse (ca vò dice' “scogli d”e sirene), tre isolotti ca mo stanne dirimpetto a Positano. Omero dice ca llà avette da passà Ulisse, ma Circe, 'a strega, 'e dette n'avvertimento: quanno 'a luntano se ncuminciavane a vedè 'e Sirenusse, isso e 'e cumpagne suoje s'avevane d'appilà 'e rrecchie cu nu poco 'e cera, pecché 'o canto d”e sirene faceva ittà l'uommene a mare e murevane affucate, tant'era overo ca vicino a chelli tre ce steva nu muntone 'e cuorpe muorte, fracete e fetuse. Isso, si 'e vuleva sentì 'e cantà, s'aveva da fà attaccà stritto stritto a ll'albero d”a nave, in modo ca 'e niscina manera se putesse move', e si pregava pe se fa scioglie' 'e ccorde s'avevane da radduppià.\n\nPropio accussì facette Ulisse e fuje cchiù forte d”o canto d”e ssirene, ca pâ collera se lassajene affucà. 'A currente d”o mare se purtaje a Leucosia nu poco cchiù bascio 'e Posidonia, o Paestum, addò oggi se trova appunto Licosia; Ligeia a Terina, na città ncoppo 'e coste d”a Calabria, e Partenope a Megaride, l'isolotto 'e Castel 'e ll'Ovo. Propio llà 'e Cumani, ca po venevane da l'Eubea (in Grecia), pecché era nu posto prutiggiuto dâ sirena scigliettene 'e fà nasce' chesta città ca lle dettero 'o stesso nomme d”a vergine, Partenope. Era 'o seculo Settimo primma 'e Cristo.\n\n'A ggente nun se mettette sulamente ncoppo Megaride, ma pure ncoppo 'o Monte 'e Ddio (ditto pure Monte Echia o Pizzofalcone) ca se trova facceffronte a essa; primma d”a culata a mare a partì d”o 1869 (milleottucientosissantanove) se vedeva ancora bbuono quale puteva esse' 'a città 'e Partenope, ma ogge l'uocchie nuoste se trovano annanze palazzi, cemento e nun tenimme cchiù manco 'a rena. Appriesso Gerone, 'o signore 'e Siracusa e alleato 'e Cuma, cacciaje fora l'Etruschi dô Golfo e facette allargà Partenope: 'a zona nova 'a chiammaje Neapolis, ca significa “città nova”, mentre 'a zona vecchia era Palaeopolis, “città vecchia”. Sia chilli ca stevene 'e casa a Palaeopolis ca chilli 'e Neapolis erano Partenopei, comme ancora ogge so' chiammate tutte 'e Napulitani.\n\nPe tanta secule 'a sirena Partenope è stata amata e venerata da 'e Napulitane, nzieme a Virgilio poeta e mago, e tutti 'e dduje erane a prutezione d”a città. Partenope era na madre ca deva abbuddanza, stutava 'a raggia d”o Vesuvio cu ll'acqua ca l'asceva pe 'o pietto e, siconno ancora n'ata leggenna, fuje essa a regalà 'a pastiera 'e grano ascenno 'a 'int'' ll'acqua d”o mare e facenne vedè comme se priparava. Cchiù appriesso Santa Patrizia pigliaje 'o posto 'e Partenope, ca era na figura pagana e era proibbito d”a venerà, però i Napulitani, 'e figli suoje, nun se l'hanne maje scurdata."
  },
  {
    "text": "Era ll'anno mille e treciento quanne n'ommo chino 'e devuzione, ca se chiammava Tummaso, mprestaje na cosa 'e sorde a nu cumpà d”e suoje senza vulé nu cuntratto scritto comme garanzia, ma surtanto 'o ggiuramento fatto annanze ô santissimo crucifisso d”a cchiesa 'e Sant'Agnello, nu d”e cinquantaduje sante prutettore 'e Napule, ca cê turnave arrete 'o juorno c'avevane decise nzieme.\n\nVisto ca era passato 'o tiempo e 'o cumpà s'annegaje, propio annanze a chella stessa fiùra 'e Giesù Cristo, c'avette prestate 'e denà, 'o crucifisso dicette chesti pparole: “Miserabbile, tuorna arrete chello ca hê turnà”. Isso, 'o cumpà, se pigghiaje accussì collera ca menaje na preta nfaccia â croce e 'o cugliette ncoppo 'a parte diritta, 'a quale comme si fosse 'e carna viva se facette subbeto viola, e se vede ancora.\n\n'O cumpà rummanette accussì tisico tisico, nun ce steva manéra pô fà move', ma po visto ca se pentette e ca chillu buon'ommo 'e Tummaso priava pe isso, fuje sanato d”a malatia e facette penitenzia finché era vivo. 'Stu fatto conta pirciò quatto cose maravigliose: 'o crucifisso ca ha parlato, 'a mulignana ncoppo 'a faccia sacra, 'o cumpà primma tisico e po sanato. Sit nomen domini benedictum."
  },
  {
    "text": "V'aggio già cuntato ca Napule tène quase tremila anne e nascette ncoppo 'o pizzo, l'isolotto 'e Megaride, addò 'o mare se ne purtaje a Parthenope, 'a sirena ca se lassaje affucà pâ collera nzieme ê ssore soje, pe bbia d'Ulisse. Chillu posto era prutiggiuto dâ figliola, però, doppo cchiù o meno setteciente anne, 'a città avette 'a sciorta 'e se guadagnà n'atu prutettore ca era Virgilio, proprio 'o poeta ca fanne studià â scola e ca accumpagnaje a Dante dinto a ll'Inferno e 'o Priatorio.\n\nNun so' assaje 'e prufessure ca quanne fanne studià Virgilio ê guagliune lle dicene ca isso era pure nu stregone, ma brav'ommo, e accussì 'a ggente 'o rispettava e vuleva bene nun sulo pecché era artista e cumpagno assaje a ll'imperatore Augusto, ma pure pecché teneva pute' maggiche: fino a che chisto era rispettato e riverito comme si deve, isso serviva e riveriva sia 'a città e chi ce campava. Fino a che nun se ne jette a chill'atu munno, 'o ddice donna Matilde, Virgilio fuje vuluto bene e trattato comme a nu ddio ncoppo 'a faccia d”a terra.\n\nNu dê ncante ca facette era chillo 'e aizà 'e mmure 'e Napule, mettenne po 'int'' a na butteglia cô cuollo astritto astritto ca ce passava justo justo nu filo d'acqua, nu modello d”a città: quanne tante e tante anne appriesso 'o bbrito se senghiaje 'o ncanto se spezzaje, ma fino a tanno resistette pure ê Vannale ca, cummannate da Odoacre, mettettene a Romolo Augustolo, l'urdemo imperatore 'e Roma, dinto 'e celle 'e Castel 'e ll'Ovo.\n\nPropio mmiezo 'e funnamenta 'e Castel 'e ll'Ovo mpinzaje annascuso na cajola peccerella peccerella, cu n'uovo dinto pirciò 'o castiello tène 'o nommo ca tène e, finché nun se schiattava essa, Napule nun poteva venì distrutta sempe pe mmeza 'e ll'opera magica d”o poeta.\n\nNa vota ca ce steva n'epidemia ca steva facenne murì nu cuofeno 'e cavalle, Virgilio facette nu cavallo 'e bronzo, accussì 'o patrone ce faceva fà tre gire attuorno e l'animale se sanava. N'ata vòta Napule era chiena chiena 'e mosche, e isso criaje na mosca d'oro (ma quaccheduno dice ca era 'e bronzo) ca vulanne vulanne ll'accideva a tutte quante.\n\nPe nun fà nfracecà 'a carne facette nu scannatorio addò se manteneva pure sei semmane, mentre ammuntunaje migliara 'e serpiente sotto 'a na porta ca tenava nomme “Ferrea”: pe tante e tante anne chella porta nun fuje tuccata, manco da ll'invasore, pe paura 'e lle fà ascì.\n\nVirgilio sapeva pure ca ce steva 'o Vesuvio ca puteva fà nu guaio gruosso, allora facette na statua a forma 'e ommo cu arco e freccia puntate verzo 'a Muntagna, pe 'a tené accorta. Nu juorno, però, nu zappatore ca propio nun se vuleva tené 'e mmane ô pizzo sujo, tuccaje 'a freccia ca partette e jette a fernì dinto 'a vocca d”o Vesuvio, facennolo scetà.\n\nNcoppo 'e pporte d”a città sculpette na faccia ca rideva e na ca chiagneva: chi passava sotto â primma teneva bona sciorta, si se passava sotto a chell'ata era mal'augurio. Dinto 'e tterme a Baia e Pezzuole facette mette' certe figure 'e gesso ca significavano, ognuna, na malatia, accussì chi 'a teneva sapeva quale bagno s'aveva da fà pe stà bbuono.\n\n'A prutezione 'e Virgilio secutaje pure doppo muorto pecché, comme vedette cu ll'uocchie suoje nu vescovo tedesco, Corrado da Quorfurt, ll'ossa d”o poeta si venevane messa a ll'aria aperta facevane scatenà cielo, mare e terra.\n\n'O scheletro 'e Virgilio jette perduto, però, durante 'o Medioevo, pecché â Cchiesa lle deva mpiccio ca 'o Popolo Napulitano venerava ancora, doppo cchiù 'e mille anne, nu ca era stato pagano e pure stregone. Ô posto 'e Virgilio 'e Napulitane se cunzegnajene a San Gennaro, ma pure a Santa Patrizia ô posto d”a sirena Parthenope: chesta però è na storia diversa, v”a cuntamme n'ata vòta."
  },
  {
    "text": "Quanno murette pateme tenevo rieci anni. Evamo quatto figli e io evo 'o terzo; ddoie sore cchiù grosse 'e me e nu frate cchiù piccirillo. Fuje nu siluro ca affunnaje a nave addò steva mmarcato pàteme. Era 'o primmo anno 'e chella schifosa uorra ca m'arriducette orfano. Màmmema tignette tutti i vestiti, cazette, cazuni e maglie e pe cinc'anni me vestietti 'e niro. Abbasciammà fuji 'o primmo, ma roppo a me ati uagliuni se vestettero niro.\nIo stevo â quarta, a ll'edificio 'e Vittorio Veneto, cu nu sfaccimmo i prufessore ca me reva spalmate ncoppa i mmane che se nturzavano cumme a ppagnuttelle, pure si m'ero sceriato ll'aglio mmiezo. A ogni accasione se vesteva 'a fascista, ntustato cummo a nu paruoccolo. Roppo a quarta nu' ghietti cchiù â scola. I ssore meie evano già passato a chinta e stevano mparanno a còsere. Frateme Luciano fuje mannato û culleggio, a ll'altitalia, e accussì putette ferni' a scola e roppo pigliarse nu riploma 'e telegrafista.\nQuanno arrivajeno i mericani, a penzione 'e pateme nunn'abbastava cchiù. I ssore meie guaragnavano quacchecosa ma a gente nun teneva sordi 'a spenne' pi vestiti. Na negra miseria nce carette ncuollo. Rint''o quartie' nun tenévamo parienti e tre femmene nunn'avevano pussibbilità 'e s'abbuscà onestamente na bona jurnata. A durici anni io ero l'ommo ra casa.\nAllora jetti a guaglione nta nu munazzero ammontuscaro pe m'abbuscà a mazzetta. Nun tenevo scarpe e purtavo i zuoccoli i lignamme e chilli strunzi me sfuttevano pecché me sentevano arriva' 'a luntano. “Sta arrivanno Mimì a zoccola”. Appena se facette state me mettietti scauzo e accussì jevo camminanno, state e vierno, nfino a quanno me chiammaiano surdato. Quanno jucavo û pallone, nu cavucio mio, a pere annuro, faceva cchiù male ca si tenessi nu scarpone.\nSotto û surdato m'aviétti 'a mette' pe forza i scarpuni e pe nu mese camminavo a ccosce sguarrate, cumme si tenessi a uallara. Na vota faciéttemo na corza pi strate 'e Taranto, addò evo surdato, e io, a na vutata r'uocchio, me luvai i scarpe e arrivaji primmo. Tant'anni roppo aggio visto che pure nu niro vincette na corza a Roma, senza scarpe cumme facietti io chella vota.\nQuanno arrivaji a Taranto, 'o culunnello mierico me chiammaje e m'addimannaje 'e pateme. Saputo ca isso era finito cu ll'affunnamento ra nave nguerra me ricette ca pur'isso steva ncoppa a cchella carretta e che na nave inglese l'aveva pigliato cu pochi cumpagni roppo quarantott'ore passate nta na scialuppa meza affunnata. Pe quacche mese stettero nta nu campo 'e cuncentramento in Africa e po', frammente ca i surdati nuosti avanzavano, i ppurtajeno a ll'Innia. A cchella priggiunia stette pe cinc'anni, pecché risultava ch'era stato fascista. Isso aveva sentuto 'o cugnomme mio, Accardo, e visto che evo ra Torre, s'era arricurdato 'e pateme che steva cu isso mmarcato.\nRoppo a chesto 'o culunnello me pigliaje a vule' bbene e me rette nu posto nta nfirmaria. Llà mparaji a fa' i serrenghe e, turnato cugnerato, m'arragnaji a fa' 'o nfirmie'. A matina jevo ncopp'a Cassa Marittima e quanno truvavo chillo ca s'era fatto ra' na scatula 'e serrenghe, pa tosse o pe na cura ricostituonta, ce spiavo si vuleva spenne' poco, ca io ero nfirmie' esperto e ca tenevo a mano liggera. Acchiappavo uommeni, viecchi e criature ma i ffemmene ricevano ca ggià l'avevano na nfirmera.\nFrammente ca m'arragnavo chî serrenghe, s'arapettero i cantieri scola. Io m'ero scritto â lista ri dissoccupati. Ca primma chiammata me mannajeno abbascio a Villinglese, a fatica' â cava ri pprete, pe fa' i vasuli pi strate. Nce stevano pochi scarpellini ca faticavano overamente e nuje évamo 'a carria' i pprete bbone e i mazzacani pe fa' scarduni. 'o capurale se stancava 'e rice' “ite 'a fatica', uagliù” ma 'e na vintina 'e nuje, sulo quatto o cinco facevano quaccosa. Nce stevano pure ruje sturienti ru ginnasio ca tenevano i cunti ri ppresenze e pure lloro facevano poco e nniente. A matina jevamo cu pulmmanno e sempe era n'appiccecata cu staccabiglietti pecchi nuje nu' vulevamo pava' e isso ca riceva che nun se ne futteva niente si nuje evamo dissoccupati. Roppo a Villinglese passajemo a Cupa Maresca, aret'e ppalazzine 'e l'Inacasa, a fa' 'o llastricato 'e chillu lagno. Quacche vota m'a squagliavo e quanno me ncucciava 'o capurale erano reluri 'e panza pu cunvence' ch'era stata na chiammata 'e cuorpo. Nta Cupa Maresca se steva bbuono, cu quacche distrazione quanno a signora 'e na palazzina rimpetto a ll'Inacasa appicciava a radio, a vvoce mpierno, pe sente' i ccanzone ru festivallo. A vvote ce purtava pure 'o ccafè e rummaneva a fa' quatto chiacchie' cu nuje. 'o marito era mmarcato ncoppa a na petruliera panamense. Teneva tre ffiglie, doje mmaritate a giuvani naviganti e a terza, 'e sirici anni, zitelluccia. Chesta, poie, addiventaje a nnammurata meja e roppo tre anni me nzurai.\nU suocro mio me facette trasì nta cumpagnia 'e navigazione sòja. Io tenevo a libretta ma nunn'avevo mai navigato. Facévamo i viaggi ru Golfo Persico, cu nu calore 'e ll'inferno ma si guaragnava bbuono. A vvote nu mmarco durava quasi n'anno e si capitava che a nave faceva 'o scalo a ll'Italia, putevo vere' a muglièrama. Essa veneva a Genova o a Trieste e pe duje o tre ghiorni ce cunzulàvamo ru tiempo perduto. Tre figli aviéttemo, l'nu areto a ll'ato. Na femmena e duje masculi. A femmena ha pigliato a nu cummerciante 'e curallo e fatica cu isso ntu sciorumm. Stanno bbuono e teneno na figlia a ll'Università. Sturea pe fa' a scenziata politica. 'o masculo chiù grosso è gnigne' e fatica a Milano cu na cumpagnia giappunese che fanno i còmputer e sti marchignegni moderni. L'urdemo è raggiunie' e fa a prufessione cca', a Torre. Sbroglia i pastruocchi ri tasse ca fanno i cummercianti ma chisti cacasicchi pavano poco.\nNunn'avevo ancora trent'anni, cu tre figli, quanno scuppiaje a crisi ra marina mercantile. Faciéttemo nu granne sciopero û paese nuosto, che pe quatto risgraziati mariuoli ca nce s'azzupparono 'o ppane, furnetto a mmazzate. Mmiezasantamaria spararono bomme e pistulettate ncontro i carabbinieri, quatto puvurielli nzerrati rint'a caserma. Nu pulmanno fuje abbruciato e quacche macchina arrevutata. 'o fummo niro 'e ll'incennio se vereva nfino a ncoppupataffio. Stevano già scassanno i vvetrine ri pputeche p'arrubba', quanno venette a scelba 'a Napule. Camionette, camii, e pure l'autoblinne chî mmitragliatrice, chiene i celerini. Tutti chilli che truvavono pa strata i scummavano 'e sango a bbotta 'e manganellate e chilli ca acchiappavano, s'e ppurtavano ncaserma a Napule pe nu santissimo santantuono. 'o paese era cumme si fosse a stato r'assedio. Quacche risgraziato che se truvaje a passa' pe mmiezaparrocchia a notta chiena, quanno già tutto 'o casino era fernuto, fuje paliato, arrestato e purtato a Napule e pur'isso s'abbuscaie nu sulenno mazziatone ncaserma.\nMe truvaji nata vota a spasso. M'arragnavo facenno 'o viecchio mestie' 'e sirringaro e jenno a ghiurnata nta quacche cantie' sottufronte. Na brutta sera nciampaie ncoppa a cuperta ru bastimiento addò faticavo, carenno a ppieri annanzi nta stiva. Me spezzaie na gamma e stietti tre misi gnessato e senza paga. Rummanietti zuoppo. Chilli scurnacchiati ri patruni ricettero che io nun c'entravo chî lavuranti, e che evo salito a bbuordo abbusivamente p'arrubba'. Sulo na raccomannazione 'e n'onorevole turrese me facette ave' quacche punto r'infermità e quatto centesimi 'e penzione. Muglierama s'era mparata a ffa' a parucchera e campàvamo ca paga soia. Suocremo ricette che i uagliuni evano cuntinua' a ghi' â scola pecché erano overamente bravi e purtavano suddisfazione tutto l'anno e ogni vota che facevano l'esame. Cu ll'aiuto sujo nu s'è ppigliata na laurea e l'auto nu riploma.\nPe ferni' sta storia meja, roppo tanta tribbulazione e priatorio, cu rraccumannazioni e vuttate me facettero trasi' cumme a bidello â scola media, ncoppa calasteco, chella nova rimpetto û mulino. E chesta fu 'a sistemazione che nun avevo mai avuto.\nMo' sto npenzione. Tengo tre niputi, nu pe ogni figlio, pecché chisti giuvani r'oggi teneno paura 'e fa' figli, pecché costano e te ranno penzieri assaji. Io e muglierama stammo 'e casa nta nu quartino ru jennero nuosto, propetamente a chella cupa Maresca, ca mo' è n'autostrada, addò ci canusciettimo. Quacche vota scengo abbasciammà, ncoppascarpetta e sottuponticavino e m'abbelisco pa miseria ammuinata che vaco verenno. Me pare 'e ricurda' che quann'ero uaglione a miseria era pure chiù grossa ma nun'era mbrugliata e nzivosa cumme a chesta r'oggi."
  },
  {
    "text": "Quanno fernette a uorra, tenevo trìrici anni e nun tenevo né arte né parte. Cu pateme m'ero mparato a fa' 'o pisciavino 'a quanno ero uaglione ma chisto pe mme nun era nu buono mestie'. Songo juto pure a scola, nfin'a terza, ntu palazzo ra signora Dorge abbasciammà ma nun passavo maje pecchè facevo sempe filone e jastemmavo ca maesta. Na vota 'e vuttaji nu calamaro 'e gnostra ncuollo e nata vota ll'appicciaji nu tricchitracco sott'a seggia. Patemo me luvaje ra scola e me purtava appriesso a isso pe vutta' a carrettella e pe da' a voce. Girù allucca, me riceva.\nQuanno stevano pe trasi' i mericani, chilli sfaccemmusi ri surdati teteschi se ne fujetteno ma primma affunnajeno tutte i vvarche ca nce stevano rint''o puorto, vastimienti, paranze, menaite e pure i vuzzarielli. Nun s'asceva cchiù pa piscata e se venneva na miseria 'e rrobba. P'abbusca' a jurnata me mettietti cu na squadra 'e currentisti 'e miezatorre. Loro zumpavano ncoppa i camii americani, quanno facevano a sagliuta ru scupio, e arrevacavano nterra chella ca truvavano. Io jevo a venne' ampressa ampressa, scatulette i corn-bbiff, 'e pòvera 'e pesielli e tanta ata rrobba 'e magna'. Truvàvamo pure magliuni 'e lana ca po' se tignevano pe nun l'arricanosce', paracarute 'e seta pe fa' cammise e suttanine, piezzi 'e muturi e cascette 'e munizioni. Arrubbàvamo tutto chello ca truvàvamo, basta ca se puteva ruciulia' 'a copp''o camio.\nUoglio e carne nun ce ne steva e allora accumminciaji a ghi' cu treno a ri pparte ra campagna roppo Salierno pe l'accatta'. Nun pavàvamo 'o biglietto, stritti nt'e ccarrozze cumme alici nt'e perietti e quacche vota facévamo 'o viaggio 'a fora i vaguni, stisi ncoppa a ll'imperiale. Turnàvamo carrichi cumme a muli, farina, carne, nzogna, 'o beniddio, annascuso sotto i cappuotti. Primmo 'e trasi' nta stazione 'o treno rallentava ncoppa 'o ponte i lignamme ca l'americani avevano fatto sottufronte, addò stevano na vota i puonti 'e prete, chilli ca i teteschi avevano fatto zumpa'. Chella vota i cchiastre arrivajeno nfino a mmiezaparrocchia. Nu 'e nuje tirava a manetta ru freno e ce vuttàvamo nterra, mmiezo î cchiastre. Sartàvamo ncoppa î ferriate e po' ce a smammàvamo cumme a mariuoli pi vicarielli 'e vasciammà e sagnuseppe. Nun putévamo scenne' nta stazione arò ce steva a pulissa mericana, cierti maronni 'e niri ca ce stigneniavano cumme a mmappine 'i cesso. Quanno 'o treno se uastaje sott'a gallaria 'e Battipaglia, murettono cristiani a centinara, strafucati a ru fummo ra locomotiva. Io me salvaji currenno ntu scuro, scarpesanno uommeni e ffemmene caruti pe terra e senza sta' a ssèntere allucchi e chianti nta chill'inferno niro. Aggio fatto tutta na vernata chella vita, annanzi e areta, ncoppa i staffuni, rinto î vaguni cu ll'animali, pe purtà chella rrobba ca sulo 'e contrubbanno, pe chi teneva sordi 'a spenne', se puteva accatta' a Torre. Tutto chello ca nun magniàvamo a casa 'o vennévamo pure nuje 'e cuntrubbanno e accussì m'abbuscavo a jurnata.\nL'anno appriesso me mettietti a venne' i ssigarette americane sfuse ma se guaragnava poco e ivi 'a sta' na jurnata sana mmiezaparrocchia, nnanzi û Savoia. I pallemmano, 'o viecchio ca barba, i ccamelle. Vennevamo pure 'o ttabbacco ri muzzunaro, 'e chilli ca arunavano pe terra i mezzuni 'e sigarette e po' i spullechiavano. Cu nata ghenga 'e sottaripa jévamo arrubbanno 'e notte nti barracche ri mericani a Pummigliano e quacche vota ce sparavano appriesso.\nChî surdati mericani inniani e 'e tutte i rraze ca venetteno a Napule, i curallari e i camiisti ra Torre truajono ll'America. Ce ammullavano cierte mprusature cu rrobba fauza e chionza 'e camei. 'o ccurallo se venneva buono e se nfilava pure a sfraucimma ca primma se jettava. I viecchi lavuranti s'arricurdavano ca mmano a lloro 'o scarto se scarrecava rint'e puzzi sicchi, sott'e rrotte ri palazzi. Nuje jevamo cumme a mariuoli, 'e notte, a scava' i puzzi, mmiezo a zzoccole e spurtigliuni, annascuso ri patruni 'e casa, pe nun sparte' cu lloro chello ca truvàvamo.\nPe tramente i munazze' ra Torre accummenzarono a sfurna' paranze e vuzzarielli e venette 'o tiempo ru vuzzo a mutore. I piscaturi ascevano sulo pe fa' vere' e se fermavano fora û puorto pe se guaragna' a razione 'e benzina, ca po' s'a vennevano. Io m'ero mmiscato nta stu cummercio ra benzina e purtavo i ttanche chiene î cliénti ca tenevano a machina. Pàtemo cuntinuava a venne' 'o pesce ma a me chillu mestie' 'e miseria nun me traseva ncapa. Na jurnata sana sbattuto areta a na carrettella pe quatto lire ca putevo guaragna' cu nu paro 'e viaggi a pprimma sera. A Finanza me secutiava ma io cagnavo ogni vota 'o pizzo arò fa' 'o sbarco. Scuoglie' scuoglie' 'a rintascala nfino â torre 'e Vassano, canuscevo tutti l'annascunnigli addò i piscaturi m'anguattavano 'o bbidone.\nE pure a giobba ra benzina fernette e accumminciajemo chî ssigarette, ma stavota facévamo i grussisti. Scarrecàvamo i ccasce a ri mutuscafi ncoppa a scarpetta nova, chella ca facetteno roppo a uorra ammontuscaro, o nterra a rena sottuponticavino e ghiévamo ca machina a purtarle sotto i rrotte ri palazzi mmiezurio e ncoppifierri. Roppo, chianuchiano, spartevamo i rifurnimenti a cchilli ca jévano a venne', a stecche e a pacchetti. Na sera ce facette a posta a Finanza chî carabbinieri. Ncoppa i scuoglieri ru Cavalie' ce accirchiajeno e nu strunzo mmiezo a nuje sparaje. Jetti a ferni' a Puceriale addò ce stietti nchiuso pe tririci misi.\nNgalera canuscietti nu paro 'e paisani 'e coppanazionale ca m'aiutajano a nun muri' pi preputenze 'e tanta brutta gente malacarne, bestiuni r'uommeni connannati pe micirio e cu ricine r'anni 'e galera 'a scunta'. Ll'amici mieji me ricevano ca loro erano 'e na nova cumpagnia urganizzata p'aiutarse l'nu cu ll'ato. Me mprummisero 'e me truva' na bona accupazione nunn'appena fossi asciuto fore.\nAccussì facettero e io m'appresentaji 'a cchilli cumpagni ca loro m'avevano ritto e chisti me spiarono si ero buono a ghi' a recoglie' ll'affitti ca avevano pava' i pputeche 'e vasciammà pa surviglianza ca lloro facevano. Me pareva na cosa facile e accussì me mettietti a fa' 'o cassie' ra cumpagnia. Ce steva chi pavava e chi nun pavava cunnicenno ca ll'affari jevano stuorti e pirciò guaragnavono poco e nniente. Io nce spiegavo ca senza a surviglianza nun putevano rummane', pe tutti i mariuoli e mmiriusi ca nce stevano e ca putevano truvarsi a puteca sbaliggiata o abbrusciata ca benzina menata pe sotto î sarracinesche. I pputeche ra zona meja nun erano accurzate cumm'a chelle 'e ncapatorre e pirciò nun guaragnavano assaie. E pur'io nu' scialavo. I cumpagni me ricettero che stevo facenno buono i ccummissioni e me retteno pure a surviglianza ri cantieri ri vvarche. Pa paura ca 'e notte s'appicciasse tuttocosa, i patruni nun se tiravano areta e mullavano i ppezze a ogni scarenza. Ma po' succerette ca n'amico mio nun vuleva pava' cchiù. Io nce 'o ddicevo. Pava ca chilli songo fetienti, e isso no, nun pavo chiù, basta, me state mannanno nfallimento. Na notte scuppiaje n'incennio e ru cantie' ce rummanetteno sulo i muri e i llamère cotte. Isso nun me sbriugnaje î carabbinieri pe nun fa' na brutta fine ma se ne jette ra Torre.\nVenette 'o tiempo ri guerre nfra cumpagnie pe cuntrolla' a piazza ru bisinisso ra droga. Muorti ammazzati ogni semmana e sempe ati uagliuni ca si nfilavano rinta a sta brutta strata addò te putivi abbusca' cumm'a niente na vrancata 'e carte 'e millelì o na rivurverata nfronte. Nta na sparatoria cu mmuorti e feriti ce ncappaji pur'io. Era destino ca primmo o roppo me ncucciassero. Fuji arrestato e m'abbuscaji vint'anni pe micirio, banna armata e tant'ati fatti. Quattuordici anni stietti ngalera e quanno ascietti tenevo sissant'anni.\nMo' nunne voglio sape' chiù niente ru ppassato. Faccio 'o mestie' ca faceva pateme, muorto povero e onesto. M'accuntento 'e venne' cozzeche e patelle e nun tengo nu puosto fisso. Me faccio 'o giro pa Torre, aret'a carrettella, cumme facevo quann'ero uaglione. Ca bona staggione carreco pure spaselle 'e sarde, alici, retunni e castaurielli. Pe Natale egno nu cato 'e capituni ca vaco purtanno casa casa. E accussì m'abbusco a jurnata."
  },
  {
    "text": "All'America ce so' ghiuto ca tenevo vintott'anni. 'o zi' Michele me chiammaje cunnicenno ca a giobba a Neviorca nu' mmancava. Quanno arrivaji ce steva na metrata 'e neve nterra. Nu friddo mai visto â Torre. Viati a chilli 'e nuje ca sbarcavano pe fa' i cammarieri, stanno û ccavero nti risturanti scarfati. Io tenevo nu mestie' 'e carpentie' e ghievo pe fatica' a ll'acqua e viento.\nRoppo a scola, a durici anni, m'ero miso a fatica' ntu cantie' 'e mastu Rafele vottafuoco, ca steva ncoppacalasteco, areta û mulino, addo' steva 'o maciello. Accumminciaji uaglione a purta' l'acqua cu giarro, a mantene' i ttavule ca i masti evano 'a nchiuva' e a pulezza' pampuglie e spruocculi 'a rinti i vvarche. Me mparaji l'arte nu poco â vota e a vint'anni, quanno me chiammajeno û surdato, evo già carpentie' masterascia. Jetti in Marina pecché tenevo a libbretta; che me l'eva pigliata cu nu mmarco 'e sei misi e sette juorni ncoppa a 'na paranza.\nDui anni marenaro a Taranto e â Matalena nzardegna. Addeventaji nucchiero e turnaji cugnerato che èramo û miso 'e marzo ru vintiroje.\nU posto û cantie' l'avevo perzo e arragnavo a jurnata a fa' vuzzarielli quanno me chiammava mastu Tore 'o surrentino ammontuscaro. Finarmente truvaji nu mmarco cumme a muzzo e ommo 'e fatica ncoppa a na carretta. A vita 'e mare nu' me piaceva e a chiammata pu mmarco nunn'era sempe sicura. Sei misi stevo mmarcato e po' n'anno nterra, a spasso aspettanno nata chiama. Quanno zì Michele me scrivette ca ce steva na giobba pe me, evo mmarcato ncoppa a nu mircantile ca faceva Genova Neviorca. Arrivato mpuorto me sbarcaji, clannestino. Frammente che aspettavo chist'urdemo mmarco m'ero nzurato e quanno nascette figliome evo già a ll'America 'a tre misi.\nA Cumpagnia 'e zì Michele facevano i ffunnazioni ri grattacieli e isso me facette trasì a fateca' cu lloro. Stietti annascuso pe n'anno, nfino a che nu' me mparaji a parla' mericano brucculino e isso putette ligalizzà a pusiziona meja, tràmmite cumpari paisani ca evano putienti e ntrallazzati. Aroppo me retteno 'o passapuorto e accussì accumminciaji a penza' 'e accucchia' 'o mmany pe veni' a Torre a vere' figliome.\nSucceretto 'o scunquasso ru vintinove nta borza mericana, chillu gioverì niro, e tutta ll'America se fermaje. Zizì me ricette ca nu' m'evo 'a move' pe nun perde' 'o posto e accussì mannavo i sordi â casa e aspettavo. Quatt'anni ancora 'e patimienti, faticanno cumme a niri, sulamente chilli pochi 'e nuje ca a Cumpagnia s'eva tenuti e senza penza' 'e veni' a Torre, pe paura 'e turna' e nun truva' cchiù 'o posto. Da Neviorca a Bostònn e sempe cchiù â parte 'e coppa 'e ll'America, nfino û friddo ru Canadà, a nchiuva' tavule pî cculate râ gementa. A ogni cummessa natu paese e nata casa, addo' rummanevo pe pochi misi e sempe na vita pruvvisoria, mmiezo a gente ca cagnavano faccia e ausanze. Mugliereme me mannava i ffotografie ru piccerillo ca crisceva. Chelli bbelle cartuline ru fotografo Marianera e che io m'astipavo ntu cartafoglio.\nRoppo venette 'o prisirente ru nniùdìll e a Cumpagnia facette buoni bisinissi chî ccummesse ri federali. Duje anni bbuoni 'e fatica e accucchiaji 'o mmany pu viaggio. Zì Michele, che frammenta eva addeventato nu boss, me rette na licenza 'e nu mese, cchiù chinnici jorni pî viaggi. Scennietti a Napule 'o sirici 'e dicembre, sotto Natale, carreco 'e crisimissi pi parienti, quanno tenevo già trentaquatto anni, cu nu figlio 'e cinc'anni mai visto primm'allora.\nA Torre se steve bbuono ma a fatica nun se truvava e a vita me parette accussi stentata rispetto a ll'America. No ca io facesse na vita 'e scialapopolo e scriacasa a cchillu paese ma me pareva ca nterra a ll'America se putesse cchiù priesto passa' 'e grado rint'a giobba e pure cagna' pusizione. Io già tenevo 'o carr e a Torre schitto quacche signore a tenevano a votamobbile. Mugliereme cu uagliunciello campavano bbuono chî sordi ca sempe avevo mannato. Purtavo i dollari â banca 'e ll'America e ll'Italia, chella ca aveva funnato Pieto Giannini, e lloro facevano a rimessa â Bancarella ra Torre. Pure quanno ce stette a crisi ru vintinove nun fernietti 'e manna' sordi. Essa spenneva poco e accussi truvaji accucchiato nu bellu carusiello. Cu chilli sordi e nata jonta ca staccaji cu nu scecco pavammo 'o mpigno 'e l'accunto pe ce accatta' nu quartino abbasciammà. Roppo rui anni l'avevamo pavato tuttuquanto. Pateme s'era sbarcato e pigliava a penzione Garibbarda, chella ra coperativa ri naviganti ca facette 'o cummannante Giulietti roppo a uorra ru chinnici-riciotto. \nRecuglievano pure i pesuni 'e rui quartini ca teneva mammame sottuponticavino e campavano cuieti e senza penzieri. I ssore meje avevano pigliato dui bravi faticaturi, cu pusizioni 'e cummanno nt'a giobba loro e stevano bbone chî figli ca tenevano.\nSaglietti a ll'America cu na pecundria mpietto ma sapenno che accussì evo 'a fa'.\nDdoi ati vvote scennietti a Napule primma ra uorra; evamo û trentaseji e û trentanove."
  },
  {
    "text": "L'urdema vota urdinaji l'accommeto ru quartino nuosto e nce purtaji l'acqua 'e serino pecchè primma tenévamo sulo 'o puzzo r'acqua surgiva e a piscina cu l'acqua ca chiuveva 'a coppa a ll'asteco, bona sulo pa culata. Rummineco steva â chinta e io ricietti a mugliereme ca nunn'aveva 'a j' a fateca' ma s'eva scrive' â scola media ncoppa î viali ri cappuccini.\nRoppo a chesta vota, succerette a grannissima strunzata 'e Musullino ca s'era miso chî teteschi e ca primma era visto bbuono a ll'America e nuje primma evamo sulamente cammurristi e mariuoli e aroppo evamo pure spiuni e trarituri. Quanti pizzichi ncopp'a panza c'evamo 'a ra' e quanti vvota evamo ammuccia' a cchelli pparole ca ce revacavano nfaccia irlannisi, pulacchi e tutti llati furastieri 'e tante ati rrazze.\nTre anni 'e uorra contro a ll'Italia cumme a na sufferenza senza rechie. Senza lette', senza chelli nutizie ca primma me purtavano i marittimi mmarcati ca venevano a Neviorca cu Rex a Saturnia e a Vulcania e senza pute' manna' na lettera, nu pacco cu tutte chelli ccose ca mancavano â famiglia meja.\nCa razia 'e Ddio a uorra fernette e pe Natale ru quarantaseji scennietti a Napule. Nu figlio 'e riciassett'anni ca sturiava û liceo ammiezatorre e na mugliera ca cummico s'era cuccata nemmanco n'anno sano. Nu paese 'e miseria ma n'aria nova e nu vulio 'e prugresso. I giuvani abballavano 'o bughibughi e jastemmavano caddemm, facoff e salemebecce. Avevano canusciuto 'o ppane janco, i ssigarette longhe ca lloro chiammavano i ppallemmano e mazzecavano 'o cciuingumm, cumme avevano visto 'e fa' 'a chilli surdati ca primma l'avevano abbuttati 'e bbomme e roppo evano trasuti cumme a libberaturi.\nPe lloro nun ce steva a giobba sicura, a sistemazione. Pe misi e misi evano stati scaricaturi ri navi Libberty ntu puorto 'e Napule, arrubbanno, quanno putevano, quacche scatuletta i cornbiff o na buatta 'e póvera 'e pesielli. Ma pure sta brutta giobba eva fernuta e io ero privo 'e scenne' ntu salone pe me fa' na barba ca loro me spiavano pe veni' a ll'America. E quanti 'e lloro aggio chiammato roppo a chella vota! Arrivavano cumme clannestini, viaggianno nti stive annascusi, chî marenari ra Torre mmarcati ca nce purtavano 'o mmagna', rurmenno pe terra e senza na lavata 'e faccia pure pe chinnici jorni.\nIo evo addeventato nu bigg-boss 'e na grossa giobba e mî ppurtava cummico a fateca'. Ce truvavo quacche vestito americano 'e sichinenza, na suossa 'e lana, nu paro 'e cazuni 'e tela blu ca tenevano a vrachetta ca zibabba, e tutto chello ca nce vuleva pe mmiscarli nzieme a ll'ati fatecaturi, cumme si evano brucculini, nfino a quanno putevano appresentarse û distretto ra pulissa p'ave' 'o pass a rregula.\nTurnaji a Torre dui anni roppo, quanno Rummineco se scrivette a ll'università a Napule. Nun me n'era visto bbene 'e stu figlio e accussì facietti 'o penziero i me ne turna' pe sempe a ll'Italia primma ca isso addeventasse gnignie'. Cumm'èvano belle i nnutizie ca me mannava muglierama! Ll'esami, i ppassava nu areta a ll'ato, e s'ì ppigliava buoni e pe tramente io cchiù m'appriparavo pe turna' pe sempe. Stévamo guaragnanno bbuono cu l'urdema giobba e io êvo mpignato assai dollari nta cumpagnia.\nQuanno arrivaje 'o mumento, era l'anno cinquantaquatto, vennietti ll'azioni ra cumpagnia e rialaji pure coccosa a cchilli giuvani ca êvo chiammato roppo a uorra e ca evano rummasti a fatica' cummico. Priparaji nu bàule chino 'e vestiti, riali e sigarette e me mmarcaji ncoppa a Vulcania.\nScennietti a Napule ca vocca aperta pe risciata' l'aria 'e casa mia, cumme si stessi nascenno nata vota."
  },
  {
    "text": "Gennà a ddo staje jenno?\nSto jenno 'a truvà a mammà,\nme vuò fa cumpagnia nun è tantu luntano,\ndoje ore jammo e venimmo,\n'e porto 'a biancheria pulita e nce ne turnammo.\n\nTummà scuseme ma a ddò stà sta mamma toja?\n\nGennà l'aggio purtato 'o spizio,\n'a casa nun se puteve suppurtà cchiù,\nparlave sempe e faceve sulo guaje.\n\nGennà nuje simmo amice 'a piccerillo,\nnun te vulesso giudicà,\nma tu comme ommo e comme amico,\nnun si maje stato na granna cosa,\ne mo me dato 'a cunferma e chello ca penzavo e' te,\nchi nu vò bene 'a mamma nu vò bene 'o prossimo.\n\nMammema è stata a casa mja,\nfine 'a c'a vuluto 'o pateterno,\ne fosse felice da tenè ancora,\npure si p'à vicchiaja nu me cunesceve cchiù.\n\nTu pe te gudè 'a vita,\ncomme fosse nu cane l'è nchiuse\ne te pulezzate a cuscienza,\nbellu filje ca si stato,\nsiente 'a me và sulo sulo\n'a cerca perdono 'a mammeta,\ne me te può scurdà\nnun ire buono a jeri e nu si buono mo,\nma chesta cosa'e te,\nl'à sempe saputo pure chella puverella."
  },
  {
    "text": "So nato quann rint a ll'autobus e giuvan facevan assittá na vicchiarella o na signora incinta o a n'omm fatt! E si a signora e\n\ncopp, 'int' 'o purton, saglieva cu fatica a rariata, tu 'e currivi appriess e l'aiutavi; e quann nn'anz 'a port a salutav, pe ricumpenza t'abbastav nu “Grazie! Puozz aunná comm aonna 'o mare! Biata chella mamma ca te fatt”! Nun eran munete o caramelle ma eran care e ddoce comm 'o mele!\nSo nato rint 'a nu quartie', addó ce stev 'a famm e 'a malavita, ma addó si na Monaca passava, pur 'a puttan, accummigliann 'o scuorn, cu ll'uocchi 'nterra 'e vasava 'a mana! E si passava 'o Prevete pa' via, cercavano perdon sti guaglione, comm a tante Filumena Marturano!\nSo nato e so crisciuto miez 'a via, ma 'o Patatern m'ha scampat 'a fossa, facennem Ministro 'e ll'Altà! Iss 'o sapev ca me sarría perduto e allora, comm 'o figlio cerca 'a mamma, facette spuntá fiori a 'int' 'a lutamma!\nMa fece nu Patto cu stu fior strano: “Ricuordati pe semp chi si stat; ricuordati ré vecchie, ré criature; ricuordati re Monache e da gente!\nRicuordati ré scale e da signora; ricuordati ré miseri, 'e puttan \nSi mo si Prevet, nun è per vanagloria e manco pecchè tu si meglio 'e ll'ati!\nSi mo si fiore, nun è pe da cunnann ma p'esser Odore mio rint 'a lutamm!”"
  },
  {
    "text": "Ormai pochi capill e 'a barba se fa bianca!\nPrima currev assai, mo, a stient, quatt passi!\n'O tiemp passa e corre, e scorre comm a ll'acqua!\nQuann'ero criatur, vulev scuprí 'o munn;\ne poi, cchiù grussiciell, mille e mille pruggetti:\nna casa, na famiglia, ll'amici a me cchiú cari!\nMa 'a vita tanta vote, te fotte e nun te pava!\nTutti chilli pruggetti 'e tengo ancor n'capa!\nSo sogni, desideri, so attese, so speranze!\nForse, sbagliai qualcosa: vulev esser padre \ne nun so cchiù manco figlio!\nMa poi, me guardo attuorn e tengo tante cose!\nSul ca nun 'e veco, o forse nun 'e sento!\nOrmai pochi capelli e 'a barba se fa bianca \nperò si stong a ll'erta, vuol dire ca so vivo!\nAllora, m'arripiglio e guardo cu speranza.\nPerciò guardo sta vita e veco n'ata via!\nAizo ll'uocchi n'Ciel e dico: COSÌ SIA!"
  },
  {
    "text": "Ije;\nsi nu juorno viecchja e stanca,\nm'avvessa spurcà quanno magno,\npecchè me tremmene 'e mmane,\ntu nun me guardà stuorto,\npienze quanti vvote te spurcave tu,\npe te mparà a magnà piccerillo mbraccia me.\n\nSi 'a vicchiaja;\nme fà dice' sempe e stessi ccose,\ntu suppuorteme nu me trattà male,\npienze quanti ssere,\nt'aggio cantato a stessa ninnanna,\npe te fà addurmmì.\n\nSi 'e coscie me tremmano,\ne nun c'a faccio a stà vicino a te a cammenà,\naspiettemi e nu sbuffà,\ntu nun te scurddà,\nca ije t'aggio nmparato a cammenà,\nsenza maje sbuffà manco na vota.\n\nSi mo parlo e sbaglio 'e pparole,\ntu nu ride' e me nu me fa sente' na scema,\nije pe te aggio accumminciato lettera pe lettera,\npe te mparà a parlà.\n\nSi mo aggio bisogno e te pe m'appuià nu poco,\nncoppo a spalla pe m'arrupusà,\npienze quanti vvote t'aggio purtato mmbraccio.\n\nE mo aiuteme sulo arrivà a fine e chesta vita,\narricurdete figliu mjo,\nche tu si tutto 'a vita mja,\ne nun te scurddà maje e me,\npecchè ije,\naggio campato sulo pe te."
  }
]